Böyle yalçın dağlarda sessiz dolaşanlar kim
Köyler ufka dizilen tozlanmış birer resim
Yollar köyleri saran eskimiş çerçeveler

Sesler çıkmadan söner paslı çıngıraklarda
Yassı tabanlarını sürükler bir kenarda
Boynu kısa develer boynu uzun develer

Günle birlikte erir uyuklayan mor dağlar
Ekilmemiş tarlalar çalı bitiren bağlar
Döker her kalbe kırık bir lambanın isini

Adımlar derinleşir renklerin vedaında
Bir dua okur gibi gezdirir dudağında
Deveci türküsünü yolcu sevgilisini
Sesin dudaklarımda fağfur bir Japon tası
Uzun saçların bir yaz yağmurunun teması
Ellerin semaverden akan çay kadar ılık

Sesim odaya giren bir serçe kadar ürkek
Ellerim açık kalan panjuru gösterecek
Ve saçım gözlerimin içi gibi karanlık

Yağmur gibi doldursan odayı sözlerinle
İçinden konuşacak aynalar gözlerinle
Ve gün avuçlarından kayan gümüş bir balık

Bir koltuğa sinecek sıcaklığın derinden
Girecek yaklaşınca başın kirpiklerinden
Gözlerime ağaçlı bir yol gibi ayrılık
