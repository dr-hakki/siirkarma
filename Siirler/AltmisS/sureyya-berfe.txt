Güneş açtı uzun sürmedi
gözle görülmüyor

Çocuk okula başladı uzun sürmedi
bir yerde çalışıyor

Rüzgar esti uzun sürmedi
yaprak kımıldamıyor

Delikanlı oldu
ev geçindiriyor

Kar başladı uzun sürmedi
sular akıyor

Karısı iyileşti uzun sürmedi
tımarhanede yatıyor

Ağaç büyüdü uzun sürmedi
sobalarda yanıyor

Emekli oldu uzun sürmedi
kadavrada bekliyor
Nereye bakıyorsun
İşte yaralı insanların fotoğrafları
İşte yangından çıkarılan çocuk cesetleri
Bu savaşmış bir atlının sakat kalan ayağı
Bu kesik kol önemsiz bir iş kazası

Kime bakıyorsun
İşte bacağından alınan üç parça kemik
İşte bombardımandan sonraki yaralılar
Bu sınırı geçemeyenin aldığı yara
Bu yarım adam küçük bir işkence hatası

Neye bakıyorsun
Sayamazsın o ciğerdeki yaraları
Kime bakıyorsun
Bilemezsin geçmişindeki yaraları
Nereye bebeyken nazar boncuğu
Kime büyüyünce kurşun yarası

Ama sen
Yine de verirsin çiçeğini yaralı ağaç
Uçarsın yaralı keklik
Kan diner yol açılır
Gün döner gece kısalır

İsteyen denize isteyen kendine baksın
tahriş olsun kanasın gökyüzü
Sersemsepelek sarıldığımız uykusuzlukta
uyku gece gibi bir çiçek açar

Buralarda haftanın her günü
oralardaki Pazar gibi
Pek rastlamıyorum Pazartesi'ye
Salı mı Unuttum bile

Rüzgâr eser hep eser
Essin çekip alsın hevesini
bildiği tepelerinden ağaçların

Şaşırtmayan bir don olsun
Bacalar sasırsın yalnız
yaralansın zaman kalsın

Sana bana göğe
uçsun köz ve kül
Konsun doğa kuşu

Hayat güvencede
Aşk nasıl olsa keklik
9
Karabiber fidanları arasında dolaşsam
dolansam karabiberlere
gelincik değil gelinciğe rastlasam
dokunmam bile özsuyu çekilmesin diye

Bakarım koklarım tadarım
bu yaştan sonra bulduğum
küçük gizli taçyapraklı gelinciğe
Yuvalarına girmesin iri taneli karakimyonlar
Karabiber fidanları boyun eğmesin
Çekilmesin içine gelincik

10
Gelme palmiyenin olduğu yere
burada olsan da gelme
Güneş hissetti beni ertelediğini
batana kadar puslandı
yaslandı karşı tepelere

İşte ortalık böyle
Neden mi
Sana ne

11
Sok elini istediğin yere
dilersen arı kovanına
bırak örümceğini
ve hemen geri al
ağını örmesin

Ömrümün sonuna kadar
kırarım seni öfkelendirir
"gitme isteği" uyandırır
özür bile dilemem
Ağını örmesin elin istediğin örümceğin

Başkalarının değil bizim
Dolunaydan bile gizlerim

12
Sen sadece sen
Kuyruk sokumumdaki sancı
elimdeki ağrı
kafamdaki Batı fırtınası sen

Yağmurça'ya koklattığım okaliptüs dalı
oarada düşündüğüm şiir
çıplaklığı geçen çıplaklığımız sen

Yıllar sonra rastlamışız
ikimiz de aynı yerde
geçenler geçmiş olanlar olmuş
biz kalmışız bitmemiş başlamışız
doğru dürüst tutamadım
ilk kez bir el aktı elimden
sen sadece sen

Nasıl deliyordu gözkapaklarını gün ışığı
nasıl daha kalın bir perde çekti canın
Aklımız birbirimizde ayaklarımız yollarda
ayak tırnaklarımı kes sırtımı sabunla yıka beni sağalt
sen sadece sen

Şişko sevgilim benim çiçekleri açmamış mimozam
kocaman kalçalı kocaman göbekli yârim
Hünnabım zeytin çekirdeğim nohut dalım
Deniz üstündeki ürpermem
karşıt rüzgarım çılgın mazbutum
kadınlarla ilgili her şeyim iflas etti
sen sadece sen

13
Bedenin adsız ve kimsesiz rüzgarlarını yaz
Bu akşam değil farz-ı mahal bir akşam
benden sana esen lodos olmalı
Palmiyeye daya sırtını güneşi batır
senden bana esen imbat olsun
Asla dingin olmadı Ama sessiz
Ada'da biz
Bizde patlayan poyraz olmalı

Lodosu imbatı poyrazı
kendilerine yaraşan ve yakışan yerlere koydun
Yıldızın da gönlünü serinliğini alalım
Gözkyüzüne bakarken gördüğün yıldızlardı
yıldızla esen yıldızlar

Karakimyonun kara büyüsü
büyülü karakimyonun kara kokusu
canım sıra durur
canın sıra gider
karayel
Kar satan adam dağdan indi
Kar getirdi
Ekmek verdik kar aldık
Yediğimiz kar yazı serinletti
Tozu tüketti

Karcı nereye ben oraya
Karcı nereye ben oraya
-Eşeğin semerindeki çiğdemler var ya
Verir misin bana bir tanesini
Çeyrek ekmek vereyim
Hepsini değil bir tanesini

-Çiğdemler satlık değil
Oğlum hasta yatıyor
Çiğdem istedi benden
Ona götürüyorum hepsini

Elimde
Ucundan yenmiş bir çeyrek ekmek
Geri döndüm
Yolu şaşırmışım
Akşam karanlığında vardım eve
Dayak yedim
Ama unutmadım çiğdemleri
Kimseye söyleyemedim o çiğdemleri
Dağdan indimse kurt sanma beni
Soğuk vurdu inceldi boynum
Yükseklere çıktım küçüldü yaşım
Ay karanlık gel beri
Dudağından emzir beni

Şu dağın başı da kar ile boran
Emmimin sözleri tümüyle yalan
Ölür mü dünyada dengini saran
Ay karanlık gel beri
Dudağından emzir beni

Ben ta ezelden yangınım sana
Tomurcuk memeler koktu burnuma
Gül döşenmiş şalvarının ağına
Ay karanlık gel beri
Dudağından emzir beni

Köyümü özledim görmeğe geldim
Ağzının içini öpmeğe geldim
Yorganı üstünden atmaya geldim
Ay karanlık gel beri
Dudağından emzir beni

Gün gelecek çıkacağım dağlara
Belki yem olacağım canavarlara
Kanım karışacak yayla toprağına
Dökmeli donlum gel beri
Dudağından emzir beni
Gençliğim çevrili
Atlayıp geçsem
Ne taş ne tarla
Kağıt mürekkep yıldız
Bir adım atsam

Düğün var karşıki evde
Aramızda duvar
Gece kolla beni
Rakının hatırı için
Gidip dönsem

Duvarın ötesinde
Kemik topluyor
Yeni açılmış iki çiçek
Güneşten önce düştü çöplüğe
Varıp koklasam

Yıkılır birgün gülerim
Kağıtlar eskir
Yazılar ses vermez
Yıldızlar düşer
Bir yel çıkar
Uçup giderim
Ayışığı unuttu karları
Nerdeyse tipi çıkar

Yaralı bir keklik
Uçtu önümden
Bende kaldı kanadı
Gidilir gelinir
Belki sağsalim dönülür hepsi o kadar
Günler geceler çabuk geçer
Çabuk geçmez şaşkın bir çocuğun hüznü
Vapurlar arabalar karlar çabuk geçer
Ayrılık da özlem de herşey
Herşey çabuk geçer
Ve birden gün ağarır
Hepsi o kadar
Gidilir herhalde gelinir
Bütün gün denize bakmak kadar
Belki ayvalar çürür
Birşeyler kurur atılır
Nedir ki uzakta olmak
Ardahan'da boş duran bir ev
Hiçbir zaman suyu olmayacak bir kuyu
Unutulur kalır Hepsi o kadar
O kadar anlayabilmek
O kadar acemi
O kadar toy
O kadar ilk
O kadar yeni
Ey uğursuz yolculuklar
Ey yıldızsız samanyolu
Bir daha hiç olmayacaksınız
Çünkü yarım ve yaralı kalan
Bir akşam yemin etmiyorum ama
En az günlerce günlerce kanar
Gidilir gelinse de gidildiği gibi değildir
Hepsi o kadar
Küçük yerlerde
daha kendine özgü
kış sıkıntısı

Bıraksam yükselecek Dolunay
hızla
Bırak kalsın biriksin tortusu
içime hızla

Karlı tellerdeki saksağanlardan başka
hiçbir yere uğramaz bu tren

Kapattım ışığı
Seviyorsam
kalbim ve dolunay
ışıtır odayı

Buz gibi ortalık
saçaklardan sarkıyor soğuk
Nasıl güzel bir şeymiş
şu yalnızlık
Nedir aydınlığı yaratan günü güne benzeten
hayatı yaşanır kılan insanı insan eden

Nedir yarına inanmalar inanmamalar
geçmişteki gül bahçesi gelecekti diken

Nedir azgınları kaçkınları yola getiren
iyileştiren yaşama gücü veren

Nedir sevecenlik aşılayan sıcaklık saçan
destek dayanak merdiven
Dağ başından bir ışık geliyor
Yansıyor gözlerimden şehre
Bozkıra köy evlerine

Yorgun değilim seninle buluştum
Bir mendil sevinç yolladım sana askerden
Sevdamın nöbetini tuttum bütün gece
1
Gözlerinin rengi gibi
Yüreğinin rengi gibi
Saçların da kendi renginde

Ama ben ellerini gördüm önce
Toplayan düzelten onaran ellerini
Dokunduğuna soluk aldıran
Telâşlı usta sevecen ellerini

Geç anladım ve inandım
Her gün daha çok inanıyorum
Ellerin güzel işlerin karıncası
Ellerin ellerden bıkmış ellerime sığınak

2
Yüzünün rengi gibi
Dudaklarının rengi gibi
Saçların da kendi renginde

Ama ben özverini gördüm önce
İçinden çavlan gibi dökülen özverini
Hep koşan yürümeyi bilmeyen
Hesapsız gücendirmeyen saydam özverini
Neye uzansa dirilten
Susan hüzünlenen sıcak özverini

Geç anladım ve inandım
Gün gün daha çok inanıyorum
Özverin güzel işlerin arısı
Özverin sözcüklerden yılmış kafama barınak

3
Derinin rengi gibi
Sesinin rengi gibi
Saçların da kendi renginde

Ama ben seni gördüm önce
Gülen yaşayan bilen seni
Körpe bir söğüt dalı gibi çırpınan
Durduğu yere can veren
Gönüllü duyan seven seni

Geç anladım ve inandım
Şimdi daha çok inanıyorum
Sen hayatın ablası
Saf olan her şeyin mayası
Sen eşyalardan usanmış kalbime dayanak

4
Sevgili arkadaşım benim
Sana "sevgili arkadaşım" diyorum
Budur bizim anladığımız sevdanın tanımı
İşte sana bir aşk şiiri
İçinde "sevgilim" sözcüğü geçmiyorsa
Suçun yarısı senin
Çünkü ben de bize yaraşanların sözcüğünü değil
Kendisini seviyorum senin gibi
Ben sevince yeryüzü arınır
Yüzüme vurur gölgesi
Yüreğim aşkla beslenen başaktır
Açılır
Soymak ister kabuğundan bedeni

Ben ağlayınca serçeler uçar
Dünya küçülür gözümde
Durur önümde bir hüzün serpintisi
Yayılır
Yıkmak ister acıdan kuleleri

Ben gidince öfkem ayaklanır
Dindiremez onu çocuklar bile
Köpürür taşar ama yalnız kalır
Morarır
Yalnızlığın verdiği sessizlikle
