Ağacım dört kol çengi kıyamet
Her dalımda bir memleket
Uzar kollarım uzar
Taşımda toprağımda bereket
Köklerimden başlar hürriyet
Bana çarptıkça anlar
Yağmur yağmur olduğunu
Rüzgâr rüzgâr

Taşımda toprağımda kıyamet
Köklerimden başlar hürriyet
Ekmeğimi gözyaşıma bandım da yedim
Memnunum diyemem yaşadığıma
Bana bir şey söylemiyor
Bu deniz parçası bu taka

Gün bitti yollara düştü kahır
Ötme vapur gelemem
Dört duvara sarılmışım

Sarmadı gitti beni
Bu yandan çarklı dünya
İki yakam bir araya gelmiyor
Ivırı zıvırı caba

Parmak parmak çürüdü
Bir karış ömrüm
Yalan şeyleri özlemişim nâfile
Nâfile şiir yazmış kahırla yıkanmışım
Gülmüşüm söylemişim boşvermişim her şeye
Senin için yaşamışım insanoğlu nâfile
