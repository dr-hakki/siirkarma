Lambayı yakma bırak
sarı bir insan başı
düşmesin pencereden kara
Kar yağıyor
karanlıklara
Kar yağıyor
ve ben hatırlıyorum
Kar
Üflenen bir mum gibi söndü
koskocaman ışıklar
Ve şehir
kör bir insan gibi kaldı
altında yağan karın
Lambayı yakma bırak
Kalbe bir bıçak gibi giren hatıraların
dilsiz olduklarını anlıyorum
Kar yağıyor
ve ben hatırlıyorum
Sen sabahlar ve şafaklar kadar güzelsin
sen ülkemin yaz geceleri gibisin
saadetten haber getiren atlı kapını çaldığında
beni unutma
ah saklı gülüm
sen hem zor hem güzelsin
şiirlerimin ılıklığında açılmalısın
sana burada veriyorum hayata ayrılan buseyi
sen memleketim kadar güzelsin
ve güzel kal
Belki ben
o günden
çok daha evvel
köprü başında sallanarak
bir sabah vakti gölgemi asfalta salacağım
Belki ben
o günden
çok daha sonra 
matruş çenemde ak bir sakalın izi
sağ kalacağım
Ve ben
o günden
çok daha sonra
sağ kalırsam eğer
şehrin meydan kenarlarında yaslanıp
duvarlara
son kavgadan benim gibi sağ kalan
ihtiyarlara
bayram akşamlarında keman
çalacağım
Etrafta mükemmel bir gecenin
ışıklı kaldırımları
Ve yeni şarkılar söyleyen
yeni insanların
adımları
O yalnız ağaran tanyerini görüyor
ben geceyi de
Sen yalnız geceyi görüyorsun
ben ağaran tanyerinide
Ben
senden önce ölmek isterim
Gidenin arkasından gelen
gideni bulacak mı zannediyorsun
Ben zannetmiyorum bunu
İyisi mibeni yaktırırsın
odanda ocağın üstüne korsun
içinde bir kavanozun
Kavanoz camdan olsun
şeffaf beyaz camdan olsun
ki içinde beni görebilesin
Fedakarlığımı anlıyorsun
vazgeçtim toprak olmaktan
vazgeçtim çiçek olmaktan
senin yanında kalabilmek için
Ve toz oluyorum
yaşıyorum yanında senin
Sonra sen de ölünce
kavanozuma gelirsin
Ve orada beraber yaşarız
külümün içinde külün
ta ki bir savruk gelin
yahut vefasız bir torun
bizi ordan atana kadar
Ama biz
o zamana kadar
o kadar
karışacağız
ki birbirimize
atıldığımız çöplükte bile zerrelerimiz
yan yana düşecek
Toprağa beraber dalacağız
Ve bir gün yabani bir çiçek
bu toprak parçasından nemlenip filizlenirse
sapında muhakkak
iki çiçek açacak 
biri sen
biri de ben
Ben
daha ölümü düşünmüyorum
Ben daha bir çocuk doğuracağım
Hayat taşıyor içimden
Kaynıyor kanım
Yaşayacağım ama çok pek çok
ama sen de beraber
Ama ölüm de korkutmuyor beni
Yalnız pek sevimsiz buluyorum
bizim cenaze şeklini
Ben ölünceye kadar da
Bu düzelir herhalde
Hapisten çıkmak ihtimalin var mı bugünlerde
İçimden bir şey 
belki diyor
Annelerin ninnilerinden
spikerin okuduğu habere kadar
yürekte kitapta ve sokakta yenebilmek yalanı
anlamak sevgilim o bir müthiş bahtiyarlık
anlamak gideni ve gelmekte olanı
Mürdüm eriği
çiçek açmıştır
— ilkönce zerdali çiçek açar
mürdüm en sonra —
Sevgilim
çimenin üzerine
diz üstü oturalım
karşı-be-karşı
Hava lezzetli ve aydınlık
— fakat iyice ısınmadı daha —
çağlanın kabuğu
yemyeşil tüylüdür
henüz yumuşacık
Bahtiyarız
yaşayabildiğimiz için
Herhalde çoktan öldürülmüştük
sen Londra'da olsaydın
ben Tobruk'ta olsaydım bir İngiliz şilebinde yahut
Sevgilim
ellerini koy dizlerine
— bileklerin kalın ve beyaz —
sol avucunu çevir 
gün ışığı avucunun içindedir
kayısı gibi
Dünkü hava akınında ölenlerin
yüz kadarı beş yaşından aşağı
yirmi dördü emzikte
Sevgilim
nar tanesinin rengine bayılırım
— nar tanesi nur tanesi —
kavunda ıtrı severim
mayhoşluğu erikte »

 yağmurlu bir gün
yemişlerden ve senden uzak
— daha bir tek ağaç bahar açmadı
kar yağması ihtimali bile var —
Bursa cezaevinde
acayip bir duyguya kapılarak
ve kahredici bir öfke içinde
inadıma yazıyorum bunları
kendime ve sevgili insanlarıma inat
Erkek kadına dedi ki
-Seni seviyorum
ama nasıl
avuçlarımda camdan bir şey gibi kalbimi sıkıp
parmaklarımı kanatarak
kırasıya
çıldırasıya
Erkek kadına dedi ki
-Seni seviyorum
ama nasıl
kilometrelerle derin kilometrelerle dümdüz
yüzde yüz yüzde bin beş yüz
yüzde hudutsuz kere yüz
Kadın erkeğe dedi ki
-Baktım
dudağımla yüreğimle kafamla
severek korkarak eğilerek
dudağına yüreğine kafana
Şimdi ne söylüyorsam
karanlıkta bir fısıltı gibi sen öğrettin bana
Ve ben artık
biliyorum
Toprağın -
yüzü güneşli bir ana gibi -
en son en güzel çocuğunu emzirdiğini
Fakat neyleyim
saçlarım dolanmış
ölmekte olan parmaklarına
başımı kurtarmam kabil
değil
Sen
yürümelisin
yeni doğan çocuğun
gözlerine bakarak
Sen
yürümelisin
beni bırakarak
Kadın sustu
SARILDILAR
Bir kitap düştü yere
Kapandı bir pencere
AYRILDILAR
I

Senin adını
kol saatimin kayışına tırnağımla kazıdım
Malum ya bulunduğum yerde
ne sapı sedefli bir çakı var
ne de başı bulutlarda bir çınar
Belki avluda bir ağaç bulunur ama
gökyüzünü başımın üstünde görmek
bana yasak
Burası benden başka kaç insanın evidir
Bilmiyorum
Ben bir başıma onlardan uzağım
hep birlikte onlar benden uzak
Bana kendimden başkasıyla konuşmak
yasak
Ben de kendi kendimle konuşuyorum
Fakat çok can sıkıcı bulduğumdan sohbetimi
şarkı söylüyorum karıcığım
Hem ne dersin
o berbat ayarsız sesim
öyle bir dokunuyor ki içime
yüreğim parçalanıyor
Ve tıpkı o eski
acıklı hikâyelerdeki
yalnayak karlı yollara düşmüş yetim bir çocuk gibi bu yürek
mavi gözleri ıslak
kırmızı küçücük burnunu çekerek
senin bağrına sokulmak istiyor
Yüzümü kızartmıyor benim
onun bu an
böyle zayıf
böyle hodbin
böyle sadece insan
oluşu
Belki bu hâlin
fizyolojik psikolojik filân izahı vardır
Belki de sebep buna
bana aylardır
kendi sesimden başka insan sesi duyurmayan
bu demirli pencere
bu toprak testi
bu dört duvardır

Saat beş karıcığım
Dışarda susuzluğu
acayip fısıltısı
toprak damı
ve sonsuzluğun ortasında kımıldanmadan duran
bir sakat ve sıska atıyla
yani kederden çıldırtmak için içerdeki adamı
dışarda bütün ustalığı bütün takım taklavatıyla
ağaçsız boşluğa kıpkızıl inmekte bir bozkır akşamı

Bugün de apansız gece olacaktır
Bir ışık dolaşacak yanında sakat sıska atın
Ve şimdi karşımda haşin bir erkek ölüsü gibi yatan
bu ümitsiz tabiatın
ağaçsız boşluğuna bir anda yıldızlar dolacaktır
Yine o malum sonuna erdik demektir işin
yani bugün de mükellef bir daüssıla için
yine her şey yerli yerinde işte her şey tamam
Ben
ben içerdeki adam
yine mutad hünerimi göstereceğim
ve çocukluk günlerimin ince sazıyla
suzinâk makamından bir şarkı ağzıyla
yine billâhi kahredecek dil-i nâşâdımı
seni böyle uzak
seni dumanlı eğri bir aynadan seyreder gibi
kafamın içinde duymak

II

Dışarda bahar geldi karıcığım bahar
Dışarda bozkırın üstünde birdenbire
taze toprak kokusu kuş sesleri ve saire
Dışarda bahar geldi karıcığım bahar
dışarda bozkırın üstünde pırıltılar
Ve içerde artık böcekleriyle canlanan kerevet
suyu donmayan testi
ve sabahları çimentonun üstünde güneş
Güneş
artık o her gün öğle vaktine kadar
bana yakın benden uzak
sönerek ışıldayarak
yürür
Ve gün ikindiye döner gölgeler düşer duvarlara
başlar tutuşmaya demirli pencerenin camı 
dışarda akşam olur
bulutsuz bir bahar akşamı
İşte içerde baharın en kötü saati budur asıl
Velhasıl
o pul pul ışıltılı derisi ateşten gözleriyle
bilhassa baharda ram eder kendine içerdeki adamı
hürriyet denen ifrit
Bu bittecrübe sabit karıcığım
bittecrübe sabit

III

Bugün pazar
Bugün beni ilk defa güneşe çıkardılar
Ve ben ömrümde ilk defa gökyüzünün bu kadar benden uzak
bu kadar mavi
bu kadar geniş olduğuna şaşarak
kımıldanmadan durdum
Sonra saygıyla toprağa oturdum
dayadım sırtımı duvara
Bu anda ne düşmek dalgalara
bu anda ne kavga ne hürriyet ne karım
Toprak güneş ve ben
Bahtiyarım
Karşımdasın işte
Bana bakmasan da oradasın görüyorum seni
Ah benim sevdasında bencil yüreğinde sağlam sevdiğim
Kalbime gömdüm sözlerimi ceset torbası oldu yüreğim
Tıkandığım o an
Elimi nereye koyacağımı şaşırdığım o an işte
Aklımdan o kadar çok şey geçti ki takip edemedim
Ellerim boşlukta ben darda kaldım
Ellerim buz gibi ben harda kaldım
Bir senfoni vardı kulağımda çalınan
bitti artık hepsi

Köşeme çekildim hani hep kaldığım köşeme
Bakış açım belli oldu yine
Geride kalan ardından bakar gidenlerin
Bir meltem olacak rüzgarım dahi kalmadı benim
Dağlara çarptım her esişimde
Yollara küfrettim her gidişinde

Demiştim sana hatırlarsan
“Önemli olan ‘zamana bırakmak’ değil
‘zamanla bırakmamak’tir”
Şimdi bana geçen o zamanın
Unutulmaz sancısı kalır

Gittiğim eğer bensem söyle bana kimden gittim
Sende yoktum zaten ben ben yine bende bittim
Rüzgâr
yıldızlar
ve su
Bir Afrika rüyasının uykusu
düşmüş dalgalara
Işıltılı kara
bir yelken gibi ince
direğinde geminin
Geçmekteyiz içinden
bir sayısız
bir uçsuz bucaksız yıldızlar âleminin

Yıldızlar
rüzgâr
ve su
Başüstünde bir gemici korosu
su gibi rüzgâr gibi yıldızlar gibi bir türkü söylüyor
yıldızlar gibi
rüzgâr gibi
su gibi bir türkü
Bu türkü diyor ki «Korkumuz yok
İnmedi bir gün bile gözlerimize
bir kış akşamı gibi karanlığı korkunun»
Bu türkü
diyor ki
«Bir gülüşün ateşiyle yakmasını biliriz
ölümün önünde sigaramızı»
Bu türkü
diyor ki
«Çizmişiz rotamızı
dostların alkışlarıyla değil
gıcırtısıyla düşmanın
dişlerinin»
Bu türkü diyor ki «Dövüşmek»
Bu türkü diyor ki «Işıklı büyük
ışıklı geniş ve sınırsız bir limana
dümen suyumuzda sürüklemek denizi»
Bu türkü diyor ki «Yıldızlar
rüzgâr
ve su»

Başüstünde bir gemici korosu
bir türkü söylüyor
yıldızlar gibi
rüzgâr gibi
su gibi bir türkü
Süleyman'a karısı telefon etti 
— Konuşan ben
ben Fahire
Tanımadın mı sesimden
Demek çok bağırdım birdenbire
Çığlık mı
Belki
Hayır
çocuklar hasta değil
Dinle beni 
işini bırak da gel
çabuk ol ama
Telefonda anlatamam
olmaz
Daha kıyamet kadar vakit var akşama
Saatlar saatlar
kıyamet kadar
Sorma
Dinle beni
Hemen vapur bulamazsan
Üsküdar'a kayıkla geç
Bir taksiye atla
Paran yoksa
patrondan avans al
Yolda hiçbir şey düşünme
mümkün mertebe yalansız gelmeye çalış
Yalan kuvvetliye söylenir
ben kuvvetsizim
Alay etme kuzum
Evet kar yağacak
evet
hava güzel
Koynuna girdiğim adam gibi
kocam gibi değil
büyüğüm akıllım
babam gibi gel

Geldi Süleyman
Fahire kocası Süleyman'a sordu 
— Doğru mu
— Evet
— Teşekkür ederim Süleyman
Bak işte rahatladım
Bak işte ağlamıyorum artık
Nerde buluşuyordunuz
- Bir otelde
— Beyoğlu tarafında mı
— Evet
— Kaç defa
— Ya üç ya dört
— Üç mü dört mü
— Bilmiyorum
— Bunu hatırlamak bu kadar mı güç Süleyman
— Bilmiyorum
— Demek ki bir otel odasında
Kim bilir çarşaflar nasıl kirliydi
Bir İngiliz romanında okudum
bu işlere yarayan otellerde
kırık küvetler varmış
Sizinkinde de var mıydı Süleyman
— Bilmiyorum
— Hele düşün
toz pembe çiçekli kırık bir küvet
— Evet
— Hiç hediye verdin mi
— Hayır
— Çukulata filân
— Bir defa
— Çok mu seviyordun
— Sevmek mi
Hayır
— Başkaları da var mı Süleyman
— Yok
— Olmadı mı
— Hayır
— Bunu sevdin demek
Başkaları da olsaydı
daha rahat ederdim
Çok mu güzel yatıyordu
— Hayır
— Doğru söyle bak ne kadar cesurum
— Doğru söylüyorum
— Zaten gösterdiler bana
İnek gibi karı
Belimden kalın bacakları
Fakat zevk meselesi bu
Bir sual daha Süleyman 
Niçin
— Bilmiyorum
Karanlıkta pencerenin hizasında
karlı ağır bir çam dalı
Bir hayli zaman oldu
sofada asma saat on ikiyi çalalı

Süleyman'ın karısı Fahire
şunları anlattı kocasına ertesi gün 
—  Dayanılmaz bir acı halindeydi
kendime karşı duyduğum merhamet
ölmeye karar verdimdi Süleyman
Annem çocuklarım ve en önde sen
bulacaktınız karda ayak izlerimi
Bekçi polisler bir tahta merdiven
ve bir kadın ölüsü çıkaracaktınız
arka arsada bostan kuyusundan
Kolay mı
Gece bostan kuyusuna doğru yürümek
sonra kenarına çıkıp durarak
baş aşağı atlamak karanlığına
Fakat bulmadınızsa eğer
karda ayak izlerimi
sade korktuğumdan değil
Bekçi merdiven polisler
dedikodu kepazelik
aldatılmış bir zevcenin intiharı 
komik
Niçin öldüğümü anlatmak müşkül
Kime Herkese sana meselâ
İnsan ölmeye karar verirken bile
insanları düşünüyor
Sen yatakta uyuyordun
yüzün rahat
her zaman nasıl uyursan
ondan evvel ve o varken
Dışarda kar yağmaya başladı
Bir tek gecelikle çıkmak balkona 
Zatürree ertesi gün
nümayişsiz ölüvermek
Hayır
hiç aklıma gelmedi nezle olmak ihtimali
Yaktım sobamızı
İyice ısınmak lâzım ilkönce
Ciğer bir çay bardağı gibi çatlarmış
Pencereye kara bakıyorum 
«Eşini gaip eyleyen bir kuş
gibi kar
geçen eyyamı nev baharı arar»
Babam bu şiiri çok severdi
Sen beğenmezsin
«Sağdan sola soldan sağa lerzânı girizan»
Lambayı söndürmeden balkona çıktım
«  gibi kar
düşer düşer ağlar»
Oturdum balkonda iskemleye
Havada çıt yok
Karanlık bembeyaz
Uykudayım sanki
Sanki çok sevdiğim bir insan
korkarak beni uyandırmaktan
yumuşacık dolaşıyor etrafımda
Üşümüyordum
Kederim duruluyor
berraklaşıyor
Odanın camlı kapısından balkona vuran ışık
sıcak bir kumaş gibiydi üstünde dizlerimin
Ben rehavetli bir mahzunluk içinde
acayip şeyler düşünüyordum 
Feneryolu'ndaki çınar
Ömrü bir gün süren böcekler
Gün gelecek
insanlar çok uzun
çok bahtiyar yaşayacaklar
İnsanın yüreği ve kafası var
İnsanın elleri
İnsan
Ne zamanki
nerdeki
hangi sınıftan
Onların insanları
bizim insanlarımız
Ve her şeye rağmen
yeni bir dünya için yapılan kavga
Sonra sen
ben
bir kırık küvet
ve benim
kendime karşı duyduğum merhamet

Kar durdu
Sökmek üzre şafak
Utanarak
odaya döndüm
O anda uyansaydın
sarılıp boynuna
Uyanmadın
Evet
çok şükür nezle bile değilim
Şimdi
Zaman zaman hatırlayıp
zaman zaman unutacağım
Yine yan yana yaşayacağız
beni sevdiğine emin olarak

Altı ay kadar geçti aradan
Bir gece karı koca denizden dönüyorlardı
Gökte yıldızlar ağaçlarda yaz meyveleri vardı
Fahire birdenbire durdu
baktı muhabbetle kocasının gözlerine
ve suratına tükürür gibi bir tokat vurdu
Denizin üstünde ala bulut
yüzünde gümüş gemi
içinde sarı balık
dibinde mavi yosun
kıyıda bir çıplak adam
durmuş düşünür

Bulut mu olsam
gemi mi yoksa
Balık mı olsam
yosun mu yoksa 
Ne o ne o ne o
Deniz olunmalı oğlum
bulutuyla gemisiyle balığıyla yosunuyla
Analardır adam eden adamı
aydınlıklardır önümüzde gider
Sizi de bir ana doğurmadı mı
Analara kıymayın efendiler
Bulutlar adam öldürmesin

Koşuyor altı yaşında bir oğlan
uçurtması geçiyor ağaçlardan
siz de böyle koşmuştunuz bir zaman
Çocuklara kıymayın efendiler
Bulutlar adam öldürmesin

Gelinler aynada saçını tarar
aynanın içinde birini arar
Elbet böyle sizi de aradılar
Gelinlere kıymayın efendiler
Bulutlar adam öldürmesin

İhtiyarlıkta aklına insanın
tatlı anıları gelmeli yalnız
Yazıktır ihtiyarlara kıymayın
efendiler siz de ihtiyarsınız
Bulutlar adam öldürmesin
Çekilmez bir adam oldum yine
Uykusuz aksi lanet
Bir bakıyorsun ki ana avrat söver gibi
Azgın bir hayvan döver gibi
O gün çalışıyorum
Sonra birde bakıyorsun ki
Ağzımda sönük bir cigara gibi tembel bir türkü
Sabahtan akşama kadar sırt üstü yatıyorum ertesi gün
Ve beni çileden çıkarıyor büsbütün
Kendime karşı duyduğum nefret ve merhamet
Çekilmez bir adam oldum yine
Uykusuz aksi lanet
Yine her seferki gibi haksızım
Sebep yok olması da imkansız
Bu yaptığım iş ayıp rezalet
Fakat elimde değil
Seni kıskanıyorum
Bizim avludan mı kalkacak cenazem
Nasıl indireceksiniz beni üçüncü kattan
Asansöre sığmaz tabut
merdivenler daracık

Belki avluda dizboyu güneş ve güvercinler olacak
belki kar yağacak çocuk çığlıklarıyla dolu
belki ıslak asfaltıyla yağmur
Ve avluda çöp bidonları duracak her zamanki gibi

Kamyona yerli gelenekleyüzüm açık yükleneceksem
bir şey damlayabilir alnıma bir güvercinden uğurdur
Bando gelse de gelmese de çocuklar gelecek yanıma
meraklıdır ölülere çocuklar

Bakacak arkamdan mutfak penceremiz
Balkonumuz geçirecek beni çamaşırlarıyla
Ben bu avluda bahtiyar yaşadım bilemediğiniz kadar
Avludaşlarım uzun ömürler dilerim hepinize
İki serseri var
Birinci serseri
köprü altında yatar
sularda yıldızları sayar geceleri
İki serseri var
İkinci serseri
atlas yakalı sarhoş sofralarında
Bağdatlı bir dilencinin çaldığı sazdır
Fransız emperyalizminin
idare meclisinde ayvazdır

Ben
Ne köprü altında yatan
ne de atlas yakalı sarhoş sofralarında
saz çalıp Arabistan fıstığı satan-
-ların
şairiyim

topraktan ateşten ve demirden
hayatı yaratan-
-ların
şairiyim
ben

İki serseri var
İkinci serseri
yolumun üstünde duruyor
ve soruyor
bana
"PROLETER
dediğimin
ne biçim kuş
olduğunu"

Anlaşılan
Bağdadî şaklaban
unutmuş
Mösyö kimle beraber
Adana-Mersin hattında o kuşu yolduğunu

İki serseri var
İkinci serseri
pencerelerden bir gölge gibi girer
geceleri
İki serseri var
İkinci serseri
halkın alınterinden altın yapanlara
kendi kafatasında hurma rakısı sunar

Ben hızımı asırlardan almışım
Bende her mısra bir yanardağ hatırlatır
Ben ki halkın ne alınterinden on para çalmışım
ne de bir şairin cebinden bir satır

İki serseri var
İkinci serseri
meydana dört topaç gibi saldığım dört eseri
sanmış ki yazmışım kendileri
için
Halbuki benim
bir serseriye hitap eden
ikinci yazım işte budur
Atlas yakalı sarhoş sofralarının sazı
Fransız sermayesinin hacı ayvazı
bu yazdığım yazı
örse balyoz salanların şimşekli yumruğudur
katmerli yağ yağ ensende
Ve sen o kemik yaladığın
sofranın altına girsen de
-dostun KARAMAÇABEY gibi-
kaldırıp kaldırıp yere çaaal-
mak için
canını burnundan aaal-
mak için
bulacağım seni
Koca göbeklerin Russel kuşağı sen
sen uşşşak murabbaı
sen uşşşak mik'abı
satılmış uşşakların uşşşağı sen
Başım köpük köpük bulut
içim dışım deniz
ben bir ceviz ağacıyım Gülhane parkında
budak budak serham serham ihtiyar bir ceviz
Ne sen bunun farkındasın ne polis farkında

Ben bir ceviz ağacıyım Gülhane parkında
Yapraklarım suda balık gibi kıvıl kıvıl
Yapraklarım ipek mendil gibi tiril tiril
Koparıver gözlerinin gülüm yaşını sil
Yapraklarım ellerimdir tam yüz bin elim var
Yüz bin elle dokunurum sana Istanbul'a
Yapraklarım gözlerimdirŞaşarak bakarım
Yüz bin gözle seyrederim seni Istanbul'u
Yüz bin yürek gibi çarpar çarpar yapraklarım

Ben bir ceviz ağacıyım Gülhane parkında
Ne sen bunun farkındasın ne polis farkında
Dörtnala gelip Uzak Asya'dan
Akdenize bir kısrak başı gibi uzanan
Bu memleket bizim
Bilekler kan içinde dişler kenetli
ayaklar çıplak
Ve ipek bir halıya benzeyen toprak
Bu cehennem bu cennet bizim
Kapansın el kapıları bir daha açılmasın
yok edin insanın insana kulluğunu
Bu davet bizim
Yaşamak bir ağaç gibi tek ve hür
Ve bir orman gibi kardeşçesine
Bu hasret bizim
Biz haber etmeden haberimizi alırsın
yedi yıllık yoldan kuş kanadıyla gelirsin

Gözümüzün dilinden anlar
elimizin sırrını bilirsin

Namuslu bir kitap gibi güler
alnımızın terini silersin

O gider bu gider şu gider
dostluk sen yanı başımızda kalırsın
Durup dururken içimde bir şeyler kopup tıkıyor boğazımı
Durup dururken sıçrayıp kalkıyorum yarıda bırakıp yazımı
Durup dururken rüya görüyorum bir otelde holde ayakta
Durup dururken çarpıyor alnıma kaldırımdaki ağaç
Durup dururken bir kurt uluyor aya karşı bahtsız öfkeli aç
Durup dururken yıldızlar inip sallanıyor bir bahçede salıncakta
Durup dururken mezardaki halim geçiyor aklımdan
Durup dururken kafamda bir güneşli duman
Durup dururken hiç bitmeyecekmiş gibi bağlanıyorum başladığım güne
Ve her seferinde sen çıkıyorsun suyun yüzüne
Dünyayı verelim çocuklara hiç değilse bir günlüğüne
allı pullu bir balon gibi verelim oynasınlar
oynasınlar türküler söyliyerek yıldızların arasında
dünyayı çocuklara verelim
kocaman bir elma gibi verelim sıcacık bir ekmek somunu gibi
hiç değilse bir günlüğüne doysunlar
bir günlük de olsa öğrensin dünya arkadaşlığı
çocuklar dünyayı alacak elimizden
ölümsüz ağaçlar dikecekler
Giderayak işlerim var bitirilecek
giderayak
Ceylanı kurtardım avcının elinden
ama daha baygın yatar ayılamadı
Kopardım portakalı dalından
ama kabuğu soyulamadı
Oldum yıldızlarla haşır neşir
ama sayısı bir tamam sayılamadı
Kuyudan çektim suyu
ama bardaklara konulamadı
Güller dizildi tepsiye
ama taştan fincan oyulamadı
Sevdalara doyulamadı
Giderayak işlerim var bitirilecek
giderayak
Bu bir türkü-
toprak çanaklarda
güneşi içenlerin türküsü
Bu bir örgü-
alev bir saç örgüsü
kıvranıyor
kanlı kızıl bir meş'ale gibi yanıyor
esmer alınlarında
bakır ayakları çıplak kahramanların
Ben de gördüm o kahramanları
ben de sardım o örgüyü
ben de onlarla
güneşe giden
köprüden
geçtim
Ben de içtim toprak çanaklarda güneşi
Ben de söyledim o türküyü

Yüreğimiz topraktan aldı hızını
altın yeleli aslanların ağzını
yırtarak
gerindik
Sıçradık
şimşekli rüzgâra bindik
Kayalardan
kayalarla kopan kartallar
çırpıyor ışıkta yaldızlanan kanatlarını
Alev bilekli süvariler kamçılıyor
şaha kalkan atlarını


Akın var
güneşe akın
Güneşi zaptedeceğiz
güneşin zaptı yakın


Düşmesin bizimle yola
evinde ağlayanların
göz yaşlarını
boynunda ağır bir
zincir
gibi taşıyanlar
Bıraksın peşimizi
kendi yüreğinin kabuğunda yaşayanlar

İşte
şu güneşten
düşen
ateşte
milyonlarla kırmızı yürek yanıyor

Sen de çıkar
göğsünün kafesinden yüreğini
şu güneşten
düşen
ateşe fırlat
yüreğini yüreklerimizin yanına at


Akın var
güneşe akın
Güneşi zaaptedeceğiz
güneşin zaptı yakın


Biz topraktan ateşten sudan demirden doğduk
Güneşi emziriyor çocuklarımıza karımız
toprak kokuyor bakır sakallarımız
Neş'emiz sıcak
kan kadar sıcak
delikanlıların rüyalarında yanan
o «an»
kadar sıcak
Merdivenlerimizin çengelini yıldızlara asarak
ölülerimizin başlarına basarak
yükseliyoruz
güneşe doğru

Ölenler
döğüşerek öldüler
güneşe gömüldüler
Vaktimiz yok onların matemini tutmaya


Akın var
güneşe akın
Güneşi zaaaptedeceğiz
güneşin zaptı yakın


Üzümleri kan damlalı kırmızı bağlar tütüyor
Kalın tuğla bacalar
kıvranarak
ötüyor
Haykırdı en önde giden
emreden
Bu ses
Bu sesin kuvveti
bu kuvvet
yaralı aç kurtların gözlerine perde
vuran
onları oldukları yerde
durduran
kuvvet
Emret ki ölelim
emret
Güneşi içiyoruz sesinde
Coşuyoruz
coşuyor
Yangınlı ufukların dumanlı perdesinde
mızrakları göğü yırtan atlılar koşuyor


Akın var
güneşe akın
Güneşi zaaaaptedeceğiz
güneşin zaptı yakın



Toprak bakır
gök bakır
Haykır güneşi içenlerin türküsünü
Hay-kır
Haykıralım
Geçip gitmiş günler gelin
rakı için sarhoş olun
ıslıkla bir şeyler çalın
geberiyorum kederden

İlerdeki güzel günler
beni görmeyecek onlar
bari selam yollasınlar
geberiyorum kederden

Başladığım bugünkü gün
yarıda kalabilirsin
geceye varmadan yahut
çok büyük olabilirsin
Günler gitgide kısalıyor
yağmurlar başlamak üzre
Kapım ardına kadar açık bekledi seni
Niye böyle geç kaldın

Soframda yeşil biber tuz ekmek
Testimde sana sakladığım şarabı
içtim yarıya kadar bir başıma
seni bekleyerek
Niye böyle geç kaldın

Fakat işte ballı meyveler
dallarında olgun diri duruyor
Koparılmadan düşeceklerdi toprağa
biraz daha gecikseydin eğer
Gözleri siyah kadın o kadar güzelsin ki
Çok sevdiğim başına yemin ediyorum ben
Koyu bir çiçek gibi gözlerin kapanırken
Bir dakika göğsünün üstünde olsa yerim
Ömrümü bir yudumda ellerinden içerim
Gözleri siyah kadın o kadar güzelsin ki
Gözlerin gözlerin gözlerin
ister hapisaneme ister hastaneme gel
gözlerin gözlerin gözlerin hep güneşte
şu Mayıs ayı sonlarında öyledir işte
Antalya tarafında ekinler seher vakti

Gözlerin gözlerin gözlerin
kaç defa karşımda ağladılar
çırılçıplak kaldı gözlerin
altı aylık çocuk gözleri gibi kocaman ve çırılçıplak
fakat bir gün bile güneşsiz kalmadılar

Gözlerin gözlerin gözlerin
gözlerin bir mahmurlaşmayagörsün
sevinçli bahtiyar
alabildiğine akıllı ve mükemmel
dillere destan bir şeyler olur dünyaya sevdası insanın

Gözlerin gözlerin gözlerin
sonbaharda öyledir işte kestanelikleri Bursa'nın
ve yaz yağmurundan sonra yapraklar
ve her mevsim ve her saat İstanbul

Gözlerin gözlerin gözlerin
gün gelecek gülüm gün gelecek
kardeş insanlar birbirine
senin gözlerinle bakacaklar gülüm
senin gözlerinle bakacaklar
Gözlerine bakarken
güneşli bir toprak kokusu vuruyor başıma
bir buğday tarlasında ekinlerin içinde
kayboluyorum
Yeşil pırıltılarla uçsuz bucaksız bir uçurum
durup dinlenmeden değişen ebedi madde gibi gözlerin

sırrını her gün bir parça veren
fakat hiç bir zaman
büsbütün teslim olmayacak olan
Dünyadan memleketinden insandan
umudum kesik değil diye
İpe çekilmeyip de
Atılırsan içeriye
Yatarsan on yıl on beş yıl
Daha da yatacağından başka
'Sallansaydım ipin ucunda
Bir bayrak gibi keşke''
Demiyeceksin
Yaşamakta ayak direyeceksin
Belki bahtiyarlık değildir artık
Boynunun borcudur fakat
Düşmana inat
Bir gün fazla yaşamak

İçerde bir tarafınla yapayalnız kalabilirsinK
Kuyunun dibindeki taş gibi
Fakat öbür tarafın
Dünyanın kalabalığına
Öylesine karışmalı ki
Sen ürpermelisin içerde
Dışarda kırk günlük yerde yaprak kımıldasa
İçerde mektup beklemek
Yanık türküler söylemek bir de
Bir de gözünü tavena dikip sabahlamak
Tatlıdır ama tehlikelidir

Tıraştan tıraşa yüzüne bak
Unut yaşını
Koru kendini bitten
Bir de bahar akşamlarından
Bir de ekmeği
Son lokmasına dek yemeği
Bir de ağız dolusu gülmeyi unutma hiçbir zaman
Bir de kimbilir
Sevdiğin kadın sevmez olur
Ufak bir iş deme
Yemyeşil bir dal kırılmış gibi gelir
İçerdeki adama
İçerde gülü bahçeyi düşünmek fena
Dağları deryaları düşünmek iyi
Durup dinlenmeden yazmayı
Bir de dokumacılığı tavsiye ederim sana
Bir de ayna dökmeyi
Yani içerde onyıl on beş yıl
Daha da fazla hatta
Geçirilmez değil
Geçirilir
Kararmasın yeter ki
Sol memenin altındaki cevahir
Yüz yıl oldu yüzünü görmeyeli
belini sarmayalı
gözünün içinde durmayalı
aklının aydınlığına sorular sormayalı
dokunmayalı sıcaklığına karnının

Yüz yıldır bekliyor beni
bir şehirde bir kadın

Aynı daldaydık aynı daldaydık
Aynı daldan düşüp ayrıldık
Aramızda yüz yıllık zaman
yol yüz yıllık

Yüz yıldır alacakaranlıkta
koşuyorum ardından
Denize dönmek istiyorum
Mavi aynasında suların
boy verip görünmek istiyorum
Denize dönmek istiyorum

Gemiler gider aydın ufuklara gemiler gider
Gergin beyaz yelkenleri doldurmaz keder
Elbet ömrüm gemilerde bir gün olsun nöbete yeter
Ve madem ki bir gün ölüm mukadder
Ben sularda batan bir ışık gibi
sularda sönmek istiyorum
Denize dönmek istiyorum
Denize dönmek istiyorum
Hava puslu soğuk
Kırlar koyu kırmızı
Saman sarısı ölü yeşil
Kış gelmek üzere oysaki gönül
Kışa girmeye hazır değil
Haydi güle gülü gülüm
haydi güle güle
Hani ağlamak yoktu
Ağlama kızım
gözüne batacak sürmelerin
Taksiye bindin işte
işte hapishanesinde yattığım şehrin
geçiyorsun içinden
Şöför belki ben yaşta bir adam
dikiz aynasından bakıyor sana
anlıyor bu güzel kadının ağlamasını
Belki onunda içerde yatanı vardır
belki tanır beni belki kendiside bizdendir
Biliyorum
Demirlerden seyrettiğim bu şehir
kaplıcalar
türbeler
ipek fabrikaları ve kocaman bir çınardır
Ve sahici insanları
benim insanlarım
nasılda perişan
Fakat yüzlerine güneş vurmuş gibi olmuştur
sen gözyaşları arasından
onlara baktığın zaman
Sen bu şehre bundan öncede geldin demek
Sen bu şehre gelesinde beni aramayasın
Öylemi AĞLA GÜLÜM
Hemde hüngür hüngür ağlamalısın
Hayır ağlama Allah belamı versin benim ağlama
Etrafına bak
Ben ve şehir çoktan arkada kaldık
Henüz vakit varken gülüm
Paris yanıp yıkılmadan
henüz vakit varken gülüm
yüreğim dalındayken henüz
ben bir gece şu Mayıs gecelerinden biri
Volter rıhtımında dayayıp seni duvara
öpmeliyim ağzından
sonra dönüp yüzümüzü Notrdam'a
çiçeğini seyretmeliyiz onun
birden bana sarılmalısın gülüm
korkudan hayretten sevinçten
ve de sessiz sessiz ağlamalısın
yıldızlar da çiselemeli
incecikten bir yağmurla karışarak
Henüz vakit varken gülüm
Paris yanıp yıkılmadan
henüz vakit varken gülüm
yüreğim dalındayken henüz
şu Mayıs gecesi rıhtımdan geçmeliyiz
söğütlerin altından gülüm
ıslak salkım söğütlerin
Paris'in en güzel bir çift sözünü söylemeliyim sana
en güzel en yalansız
sonra da ıslıkla bir şey çalarak
gebermeliyim bahtiyarlıktan
ve insanlara inanmalıyız
Yukarda taştan evler
girintisiz çıkıntısız
birbirine bitişik
ve duvarları ayışığından
ve dimdik pencereleri ayakta uyukluyor
ve karşı yakada Luvur
aydınlanmış ışıklarla
aydınlanmış bizim için
billur sarayımız

Henüz vakit varken gülüm
Paris yanıp yıkılmadan
henüz vakit varken gülüm
yüreğim dalındayken henüz
şu Mayıs gecesi rıhtımda depolarda
kırmızı varillere oturmalıyız
Karşıda karanlığa giren kanal
Bir şat geçiyor
selamlıyalım gülüm
geçen sarı kamaralı şatı selamlıyalım
Belçika'ya mı yolu Hollanda'ya mı
Kamaranın kapısında ak önlüklü bir kadın
tatlı tatlı gülümsüyor

Henüz vakit varken gülüm
Paris yanıp yıkılmadan
henüz vakit varken gülüm
Parisliler Parisliler
Paris yanıp yıkılmasın
Sen sanma ki sanatın
damağında tadı var
acı bir hıyar
lezzeti gibi

Mısralarımda yok benim
gözyaşlarımın tadı
Şiirlerim içilmez
ingiliz tuzu gibi
Hoş geldin kadınım benim hoş geldin
yorulmuşsundur
nasıl etsemde yıkasam ayacıklarını
ne gül suyum ne gümüş leğenim var
susamışsındır
buzlu şerbetim yok ki ikram edeyim
acıkmışsındır
beyaz ketenli örtülü sofralar kuramam
memleket gibi yoksuldur odam

Hoş geldin kadınım benim hoş geldin
ayağını basdın odama
kırk yıllık beton çayır çimen şimdi
güldün
güller açıldı penceremin demirlerinde
ağladın
avuçlarıma döküldü inciler
gönlüm gibi zengin
hürriyet gibi aydınlık oldu odam

Hoş geldin kadınım benim hoş geldin
Hoş geldin
Kesilmiş bir kol gibi
omuz başımızdaydı boşluğun
Hoş geldin
Ayrılık uzun sürdü
Özledik
Gözledik
Hoş geldin
Biz
bıraktığın gibiyiz
Ustalaştık biraz daha
taşı kırmakta
dostu düşmandan ayırmakta
Hoş geldin
Yerin hazır
Hoş geldin
Dinleyip diyecek çok
Fakat uzun söze vaktimiz yok
YÜRÜYELİM
Toprak öyle bitip tükenmez dağlar öyle uzakta
sanki gidenler hiçbir zaman
hiçbir menzile erişemeyecekti
Kağnılar yürüyordu yekpare meşaleden tekerlekleriyle
Ve onlar
ayın altında dönen ilk tekerlekti
Ayın altında öküzler
başka ve çok küçük bir dünyadan gelmişler gibi
ufacık kısacıktılar
ve pırıltılar vardı hasta kırık boynuzlarında
ve ayakları altından akan
toprak
toprak
ve topraktı
Gece aydınlık ve sıcak
ve kağnılarda tahta yataklarında
oyu mavi humbaralar çırılçıplaktı
Ve kadınlar
birbirlerinden gizleyerek
bakıyorlardı ayın altında
geçmiş kafilelerden kalan öküz ve tekerlek ölülerine
Ve kadınlar
bizim kadınlarımız
korkunç ve mübarek elleri
ince küçük çeneleri kocaman gözleriyle
anamız avradımız yarimiz
ve sanki hiç yaşanmamış gibi ölen
ve soframızdaki yeri
öküzümüzden sonra gelen
ve dağlara kaçırıp uğrunda hapis yattığımız
ve ekinde tütünde odunda ve pazardaki
ve kara sabana koşulan ve ağıllarda
ışıltısında yere saplı bıçakların
oynak ağır kalçaları ve zilleriyle bizim olan
kadınlar
bizim kadınlarımız
şimdi ayın altında
kağnıların ve hartuçların peşinde
harman yerine kehriban başlı sap çeker gibi
aynı yürek ferahlığı
aynı yorgun alışkanlık içindeydiler
Ve onbeşlik şaraplenin çeliğinde
ince boyunlu çocuklar uyuyordu
Ve ayın altında kağnılar
yürüyordu Akşehir üzerinden Afyon`a doğru
Lambayı yakma bırak
sarı bir insan başı
düşmesin pencereden kara
Kar yağıyor karanlıklara
Kar yağıyor ve ben hatırlıyorum
Kar
Üflenen bir mum gibi söndü koskocaman ışıklar
Ve şehir kör bir insan gibi kaldı
altında yağan karın

Lambayı yakma bırak
Kalbe bir bıçak gibi giren hatıraların
dilsiz olduklarını anlıyorum
Kar yağıyor
ve ben hatırlıyorum
Karlı kayın ormanında
yürüyorum geceleyin
Efkârlıyım efkârlıyım
elini ver nerde elin

Ayışığı renginde kar
keçe çizmelerim ağır
İçimde çalınan ıslık
beni nereye çağırır

Memleket mi yıldızlar mı
gençliğim mi daha uzak
Kayınların arasında
bir pencere sarı sıcak

Ben ordan geçerken biri
'Amca dese gir içeri'
Girip yerden selâmlasam
hane içindekileri

Eski takvim hesabıyle
bu sabah başadı bahar
Geri geldi Memed'ime
yolladığım oyuncaklar

Kurulmamış zembereği
küskün duruyor kamyonet
yüzdüremedi leğende
beyaz kotrasını Memet

Kar tertemiz kar kabarık
yürüyorum yumuşacık
Dün gece on bir buçukta
ölmüş Berut tanışırdık

Bende boz bir halısı var
bir de kitabı imzalı
Elden ele geçer kitap
daha yüz yıl yaşar halı

Yedi tepeli şehrimde
bıraktım gonca gülümü
Ne ölümden korkmak ayıp
ne de düşünmek ölümü

En acayip gücümüzdür
kahramanlıktır yaşamak
Öleceğimizi bilip
öleceğimizi mutlak

Memleket mi daha uzak
gençliğim mi yıldızlar mı
Bayramoğlu Bayramoğlu
ölümden öte köy var mı

Geceleyin karlı kayın
ormanında yürüyorum
Karanlıkta etrafımı
gündüz gibi görüyorum

Şimdi şurdan saptım mıydı
şose tirenyolu ova
Yirmi beş kilometreden
Bursa
Hapishanesi

Bir tanem
Son mektubunda
'Başım sızlıyor yüreğim sersem ' diyorsun
'Seni asarlarsa seni kaybedersem
diyorsun
'yaşıyamam '
Yaşarsın karıcığım
kara bir duman gibi dağılır hatıram rüzgarda yaşarsın kalbimin
kızıl saçlı bacısı
en fazla bir yıl sürer
yirminci asırlılarda
ölüm acısı
Ölüm
bir ipte sallanan bir ölü
Bu ölüme bir türlü
razı olmuyor gönlüm
Fakat
emin ol ki sevgilim
zavallı bir çingenenin
kıllı siyah bir örümceğe benzeyen eli
geçirecekse eğer
ipi boğazıma
mavi gözlerimde korkuyu görmek için
boşuna bakacaklar
Nazıma

Ben
alaca karanlığında son sabahımın
dostlarımı ve seni göreceğim
ve yalnız
yarı kalmış bir şarkının acısını
toprağa götüreceğim

Karım benim
İyi yürekli
altın renkli
gözleri baldan tatlı arım benim
ne diye yazdım sana
istendiğini idamımın
daha dava ilk adımında
ve bir şalgam gibi koparmıyorlar
kellesini adamın

Haydi bunlara boş ver
Bunlar uzak bir ihtimal
Paran varsa eğer
bana fanila bir don al
tuttu bacağımın siyatik ağrısı
Ve unutma ki
daima iyi şeyler düşünmeli
bir mahpusun karısı
Kocalmaya alışıyorum dünyanın en zor zanaatına
kapıları çalmaya son kere
durup durmadan ayrılığa
Saatler akarsınız akarsınız akarsınız
Anlamaya çalışıyorum inanmayı yitirmenin pahasına
Bir söz söyleyecektim sana söyleyemedim
Dünyamda sabahleyin aç karına içilen cıgaramın tadı
Ölüm kendinden önce bana yalnızlığını yolladı
Kıskanıyorum öylelerini kocaldıklarının farkında bile değiller
öylesine başlarından aşkın işleri
Kosmosda bizden başka düşünen var mı
var
bize benzer mi
bilmiyorum
belki bizden güzeldir
bizona benzer mesela ama çayırdan nazik
belki de akarsuyun şankına benzer
belki çirkindir bizden
karıncaya benzer mesala ama tıraktörden iri
belki de kapı gıcırtısına benzer
belki ne güzeldir bizden ne de çirkin
belki tıpatıp bize benzer
ve yıldızlardan birinde
hangisinde bilmiyorum
yıldızlardan birinde konuşacak elçimiz
hangi dilde bilmiyorum
yıldızlardan birinde konuşacak elçimiz onunla
Tovariş diyecek
söze bu sözle başlayacak biliyorum
Tovariş diyecek
ne üs kurmaya geldim yıldızına
ne petrol ne yemiş imtiyazı istemeğe
Kola-kola satacak da değilim
selamlamaya geldim seni yeryüzü umutları adına
bedava ekmek ve bedava karanfil adına
mutlu emeklerde mutlu dinlenmeler adına
"Yarin yanağından gayrı her yerde her şeyde hep beraber"
diyebilmek adına
evlerin
yurtların
dünyaların
ve kosmosun kardeşliği adına
Kapıları çalan benim
kapıları birer birer
Gözünüze görünemem
göze görünmez ölüler

Hiroşima'da öleli
oluyor bir on yıl kadar
Yedi yaşında bir kızım
büyümez ölü çocuklar

Saçlarım tutuştu önce
gözlerim yandı kavruldu
Bir avuç kül oluverdim
külüm havaya savruldu

Benim sizden kendim için
hiçbir şey istediğim yok
Şeker bile yiyemez ki
kâat gibi yanan çocuk

Çalıyorum kapınızı
teyze amca bir imza ver
Çocuklar öldürülmesin
şeker de yiyebilsinler
Pembe yanaklı al dudaklı bir karım olursa eğer
Olursa  ayar ahlaklı
Anama bakar gibi bakar
İlaha tapar gibi taparım

Ama
Kalleş çıkarsa karım
Anam avradım olsun bir teneke benzin döker yakarım

Kimine göre kadın
Soğuk kış gecelerinde sarılıp yatmak içindir

Kimine göre kadın
Sıcak harman gecelerinde zil takıp oynatmak içindir

Kimine göre kadın
Ömür boyunca omuzumuzda taşıdığımız
En büyük sevabımız ve en büyük vebalimizdir

Ama sen KADINIM
Benim için sen
Ne o
Ne bu
Şusun sen
Benim can yoldaşım kavga arkadaşımsın
