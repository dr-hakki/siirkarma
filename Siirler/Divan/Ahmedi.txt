Cânâ ne leb-durur bu ne yâkût-ı nâb olur
Kim lal anuñ odından eriyüben âb olur
Yañaguñ üzre zülfüñi görüp göñül didi
Zi hoş benefşe kim gül-i sürha nikâb olur
Nergis gözüñ humârını göreli gözlerüm
Şol câna beñzedi ki içi tolu şerâb olur
Senden cüœa kılan beni bula cezâsını
Şol gün ki az günâha katı çoh ikâb olur
Didüm firâkuñ odına yahma beni didi
Kim âşıkuñ gözi yaş u bagrı kebâb olur
Virme baña azab didüm ışkuña didi
Âşıklaruñ nasîbi cihânda azâb olur
Didüm irem visâlüña remz-ile gözlerüñ
Didi ki Ahmedî bu ne yañlış hisâb olur
Cemâlüñ fikri aklumı şehâ ser-geşte-hâl eyler
Teâlallah zi sâni kim cemâli ber-kemâl eyler
Abîr ü tâze nesrînden saña zülf ü cebîn ider
Gül-ile anber-i terden saña hadd-ile hâl eyler
Senüñ zîbâ cemâlüñi gören kişi acâyibdür
Ki bir lahza firâkuña nicesi ihtimâl eyler
Hezârân âşıkuñ kanın içer her dem gözüñ Yâ-Rab
Nice mihrâb ehlidür bu kim bunca vebâl eyler
Selâsil zülfüñüñ ışkın diler göñül başa ilte
Aceb-durur ki bu mecnûn ne sevdâ-yı muhâl eyler
Halâl uyhuyı gözüme harâm itdi senüñ derdüñ
Harâmî gamzeñe ışkuñ bu kanumı helâl eyler
Niçe kim Ahmedî sinüñ lebüñ vasfını zikr ider
Ter ü şîrîn-hadîs eydür ne hoş rengîn hayâl eyler
Çün kim buhûr saçdı yire anberîn-buhâr
Lâle bitürdi hâre vü güller getürdi hâr
Tag oldı reng reng çiçekden İrem-misâl
Bâg oldı nev nev gül-ile bihişt-vâr
Ser-mest oldı bülbül ü açıldı gül-sitân
Ser-sebz oldı gül-bün ü yeşerdi sebze-zâr
Bizendi girü çetr-i Süleymân bigi çemen
Dâvud-lehçe bülbüli gül ışkı kıldı zâr
Sünbüldür ü benefşe vü nesrîn ü yâsemen
Reyhândur u semen tolu sahrâ vü kûh-sâr
Uş gaybdan şehâdete geldi garîbler
Gel görelüm buları ki el-kâdimü yüzâr
İrte gice elinde dutar lâle câm-ı lal
Zîrâ bilür ki kimseye kalmaz bu rûzigâr
Nergis-sıfat koma kadeh elden ki hûb olur
Fasl-ı bahâr u bâœe vü gül-zâr u vasl-ı yâr
Hoşdur behâr u subh u sabûh Ahmedî velî
Ol nesneden ne fâyide ki olmaya pâyidâr
Çü gezler ohunı ol fitne gözler
Biaynih bilürem kim cânı gözler
İder ol serv kaddüñüñ hayâli
Revân her kirpügümden bunca gözler
Yanarsam ne aceb zîrâ ki saldı
Yüregüme firâkuñ odı közler
Hezârân cân alup her bir bahışda
Kanamazlar dahı kanı bu gözler
Yüzüñe göz ki yavuz baha çıhsun
Yavuz başlar yüreginde vü gözler
Yavuzlar bini agyâr u degül key
İşitmek yâr anı ki eyde yavuzlar
Çü söyler Ahmedî lalüñ sıfâtın
Olur Âb-ı hayât agzında sözler
Cân sayd ider gözüñ bu cihâna belâ mıdur
Peykân urur cigerlere tîr-ı kazâ mıdur
Zülfüñ kohusı-y-ıla muattar-durur hevâ
Bu ûd mı ya anber ü müşg-i Hıtâ mıdur
Işkuñda oda yandum u hâlümi sormaduñ
Cân virdügüm yoluñda senüñ pes hebâ mıdur
Sinüñ baña cefâdur u binüm saña vefâ
Mihr ü vefâ mukâbili cevr ü cefâ mıdur
Ben gözlerüñe fitne vü hayrân ol beni
Zâr öldürür günahsuz işbu revâ mıdur
Işkuñ diler ki döke gözüm yüz suyın yire
Bî-gâneyi koyup kamu kasd âşinâ mıdur
Zâr iñler Ahmedî bigi her gice andelîb
Ol dahı ışka bencileyin mübtelâ mıdur
Çün bâœ-ı subh zülfüñe anber-fişan ider
Her kanda kim hevâsı nefes ura cân ider
Kaşuñ bigi kemân çekeyim dir güne hilâl
Göz göre râstı bu ki ol kej-gümân ider
Cân lâyık ayaguña güher n’ola kim anuñ
Her kirpügüm göz üstine bî-kîn revân ider
Cân sırrını diler-idüm agzuñdan işidem
Teng oldugı-çun anda ibâret nihân ider
Nergis gözüñ füsûnına fitne olup-durur
Anuñ humârıdur ki anı ser-girân ider
Cân arzu kılur ki lebüñden bula devâ
Bîmâr-ı ışkdur heves-i nâr-dân ider
Tahrir itdügince lebüñ vasfın Ahmedî
Nâzük-hadîs eydür ü şîrîn-beyân ider
Çün tâze oldı güller ü açıldı lâleler
İçmek gerek harîf-ile gül-gûn piyâleler
Zerrîn kadehde hûb olur u hoş şerâb-ı lal
Hâsa ki sunalar anı gözleri alalar
Bülbül benüm bigi iñiler zâr her gice
Yâ-Rab ne derdi var ki ider böyle nâleler
Zülfüñ dahı ne kasd ider cânum almaga
Yitmez mi gözlerüñ aña bârî havâleler
Sıgmadı biñ kitâba beyânı cemâlüñüñ
Derdüm bigi benüm aña n’itsün risâleler
Şeb zulmetinde nûr-ı seherdür ki olur ayân
Gül yañaguñda çün düşe müşgîn-külâleler
Cânuñı isdemiş ki ala ol yâr Ahmedî
Hâşâ ki er olan kişiler câna kalalar
Hûrî mi ya perî mi bu yâ-hûœ feriştedür
Kim ışkı derdi cânum içinde siriştedür
Ben ışkuñuñ harîfi degüldüm senüñ velî
Ne çâre ol kazâya ki ezelden nüviştedür
Cân riştesine nicesi kılayım itikâd
Kim şemi oda yahup eriden bu riştedür
Sinün kapuñ-durur baña maksad dahılarun
Ger arzusı kevser ü hûr u bihiştedür
Gel kişti-zâr u bâgda bir bâœe içelüm
Bugün ki ehl-i dil nazarı bâg u kiştedür
Dünyâyı kesb idem diyü zevkini terk iden
Bir kûrdur ki hûbı koyup meyli ziştedür
Dirler ki ışk u bâœeyi terk eyle Ahmedî
N’itsün ki ne cemâddur u ol ne feriştedür
Haœengi gamzeñüñ uş yüregümi yara yatur
İçümde derdüñ-ile dürlü dürlü yara yatur
Karara yandı ciger derdüñ-ile dahı henüz
Mahabbetüñ cân içinde hemân karara yatur
Ne bile sıhhat-ıla yatan ol kişi hâlin
Ki derd-ile cigeri rîş ü pâre pâre yatur
Latîf sînesi içinde katı göñli anuñ
Harîr içinde sanasın ki seng-i hâre yatur
Yürek yirinde içinde hezâr katre-i hûn
Bir araya dirilüp beñzemiş enâra yatur
Lebi anuñ kamusı derde çâredür neyçün
Bu hasta andan ırah bî-devâ vü çâre yatur
Bu şehr içinde bugün Ahmedîdür ol güher
Ki topraga düşüben bulaşıp gubâra yatur
Hûnî gözüñ cihâna ne ayn-ı belâ-durur
Kim ol belâya cân u göñül mübtelâ-durur
Ne sûredür yüzüñ ü lebüñ vasfı iy aceb
Ki âyetleri anuñ kamu nûr u şifâ-durur
Rûşen yüzüñ hevâsı-la oldı çirâg-ı rûh
Kimde ki sıdk ola ne dem ursa safâ-durur
Kan derleyü eridi cemâlüñe karşu gül
İy rahmet ol kişiye ki ehl-i hayâ-durur
Bî-ganeye gerek ideler cevri bes neçün
Cevr itdügün hemîşe senüñ âşinâ-durur
Ben ışkuñuñ harîfi degüldüm velî n’idem
Baña kaderleyen bu belâyı kazâ-durur
Didüm göñül ol alagöz alından it hazer
Kim zâlime inananuñ işi hatâ-durur
İşitmedüñ sözümi vü düşdüñ belâya uş
Aña ki pend işitmeye bu iş sezâ-durur
Sabr eylegil bu ışk belâsına Ahmedî
Kim her cefâ ki yâr ide yâra vefâ-durur
Handân olıcah lebüñ iy dil-ber
Hasretden erir gül-ile şekker
Hayrân kaluban saçuña reyhân
Gözlerüñe fitne oldı abher
Kızardı yüzüñ hayâsı-y-ıla
Gark-âb-ı arak olup gül-i ter
Tûbî kadüñüñ hevâsı-y-ıla
Yahdurdı oda yüregin sanevber
Neçün cigeri deline böyle
Zâr olmadı-sa dişüñe gûher
Vasluñ-ıla göñlümi safâ kıl
Hicrüñ niçe ide anı mükedder
Kogıl lebüme lebüñi gör kim
Âteşde nice olur âb-ı kevser
Tekrâr iderem lebüñ sıfâtın
Şîrîn bu ki ola şeker mükerrer
Göñlinde hayâlüñ uş musavver
Hûnî gözüñ ki dîn aluban kasd-ı cân ider
Kendüye assı itmez ü halka ziyân ider
Gamzeñ komadı cân ki aña irmedi zahm-ı tîr
Kaşuñ aceb dahı nişe kasd-ı kemân ider
Sünbül saçuñ u gül yüzüñüñ fürkatı beni
İçümi lâle yaşlarumı ergavân ider
Bendini saçuñuñ anuñ-ıçun çözer sabâ
Kim müşgini Hıtây iline armagan ider
Zülfünden oldı mucize-i Mûsî âşikâr
Lali dudaguñuñ dem-i Îsî ayân ider
Serv-kadüñ hayâli-y-içün gözlerüm benüm
İy niçe çeşmeler yire döküp revân ider
Ol kâmet-ile ol lebi añduhda Ahmedî
Togrulıg-ıla her sözi şîrîn beyân ider
Devletlü ol kişi ki senüñ bigi yârı var
Hurrem göñül ki bir saña beñzer nigârı var
Her kim ale’s-sabâh duruban cemâlüñe
Togru nazar ide zi latîf rûzigârı var
Göñlüm cihân içinde seni kıldı ihtiyâr
Rahmet bu göñlüme ki ne hûb ihtiyârı var
Cân diledüm kılam kademüñe fidî velî
Cân kim olur orada ki ayaguñ gubârı var
Ne kılayım nisâr saña ki ayaguñ tozı
Tâcına pâdişâhlarun iftihârı var
Cânuma kasd eyledi zülfüñ seza-durur
Aña ki bî-karâr-ıla ahd ü karârı var
Gerçi bu şehr Ahmedî kanına teşnedür
Hoş şehrdür senüñ bigi çün şehriyârı var
Sâkiyâ ol rengi sungıl kim gül-istân devridür
Bâœe-i reyhânı vü nesrîn ü reyhân devridür
Çünki zindân oldı iv ü ayaguñ baglu degül
Gel varalum baga kim bâg-ıla büstân devridür
Reng reng açıldı güller ol benefşe bigi gûş
Kuşlaruñ sâzına kim mürg-i hoş-elhân devridür
Ol yeşil yaprah arasında şükûfe nâr-reng
Nûrını gör sanasın Mûsî-i İmrân devridür
Kanı peymâne ki peymâna irürüvirdi şikest
Sun baña kim mevsüm-i gül nakz-ı peymân devridür
Hızr u İskender sözini añma bezminde otur
Câm-ı hayr-encâmı iç kim âb-ı hayvân devridür
Sûfi-yi şeytân-sıfat ger vesvese ide dutma gûş
Bâœe nûş it bâœa virme ömri sultân devridür
Añma Dâvûdı işit ne nagme ider andelîb
Ko Süleyman ahdini kim Mîr Sülmân devridür
Senden ırah saña irince çoh cefâ çekdi Ahmedî
Aña ihsân eylegil kim lutf u ihsân devridür
Diñleme zâg u gurâb âvâzesini gûş dut
Bu şeker söze ki tûtî-i senâ-hwân devridür
Şol mâh-ruh ki gâliyeden zülf ü hâli var
Elhak ne hûb hulk u ne zîbâ cemâli var
Ne yañagı bigi gül ü ne lâle bulınur
Ne boyı bigi serv ne hoœ kargu talı var
Anun saçı hevâsı vü yüzi safâsıdur
Ger sünbülüñ kohusı ya gül-berküñ eli var
Zikrümdedür hemîşe hayâli cemâlüñün
Fikrüme âşıkam ki ne gökçek hayâli var
Şûrîœe oldı bülbül-i bî-dil benüm bigi
Zâhir bu kim anuñ dahı bir dürlü hâli var
Zülfüñ hikâyeti uzadu kıssadur anı
Ucdan uca eyitmege kimüñ mecâli var
Vaslına Ahmedîyi saâdetdür irgüren
Devletlü kuldur ol ki şeh-ile visâli var
Şemine yüzüñüñ niçe pervâneler düşer
Zülfüñe cân virüp niçe cânâneler düşer
Gün sini görse şavkdan aña zevâl irer
Ay saña bahsa ışk aña key eser düşer
Nergis senüñ gözüñe teşebbüh ider-imiş
Bu neve bî-hayâlıga her bî-basar düşer
Himmet-bülend idüp boyuña bende oldı serv
Bu resme râst işlere âzâdeler düşer
Peyveste kej anuñ-çun olur vasfı kaşuñuñ
Ki ol her neden ki fikr ide bârîk-ter düşer
Âşuftalıgla zülfüñe göñül ulaşdı lîk
Bilmedi kim bu ukdede câna zarar düşer
Sen âhenîn-dile eser itmez ne fâyide
Kim Ahmedînüñ âhı göge kâr-ger düşer
Şemi-y-le yüzüñüñ bu cihân toldı cümle nûr
Zülfüñ-ile gözüñde nedür zulmet ü fütûr
Lâle yüzüñe öykünür-imiş senüñ meger
Niçelerüñ başın yile virüp-durur gurur
Nergis basarsuz oldugı-çundur ki öykinür
Ol fitne gözlerüñe ki anâ vâlih oldı hûr
Gamzeñ kaderleyüp baña atar kazâ ohın
Kul ol-durur kim ola kamu mihnete sabûr
Gözlerüm arzusı yüzüñdür ki itdi Hak
Sâhib-nazar olana anı matla-ı süœur
Dîœâruñı ider bu göñül Hakdan arzû
Gerçi bilür ki n’oldı tecellîde kûh-ı Tûr
Rûşen diler yüzüñ-ile gözlerüñ Ahmedî
Olur çirâg-ıla kamu göz istedügi nûr
Saçuñ hevâsı-y-ıla cism ü cân muattar olur
Yüzüñ safâsı-y-ıla yir ü gök münevver olur
Cemâlüñi görüben gün zevâla düşer ü ay
Taña kalur yüzüñe bu ne hûb manzar olur
Niçe ki söyleyesin dür dökilür agzuñdan
Hadîs yirine bu ne latîf gûher olur
Ümîœ ravzası vasluñ-ıla musaffâdur
Hayât çeşmesi hicrüñ-ile mükedder olur
Mukayyed itdi ser-â-ser cihânı bir kıl-ıla
Saçuñ sevâdı ki nûr üzre çetr-i anber olur
Gözüm yaşı ki iner şem bigi sûzuñdan
Yüregümüñ kanıdur dem-be-dem mukattar olur
Cihân u cân kamu sensin ki yüzüñüñ nakşı
Gözümde n’iredeki idem nazar musavver olur
Saçuñ hevâsı ne müşkil heves-durur bilürem
Velî ne çâre aña kim Tañrıdan mukadder olur
Niçe ki fikr ide vasfını Ahmedî lebüñüñ
Sözi ki söyleye şîrîn ü nâzük ü ter olur
Saçlaruñuñ çîni kim yir yüzini müşgîn ider
Cânları bende salıb u göñülleri miskîn ider
Kaşlaruña âyet-i Nûn ve’l-Kalem hayrân kalur
Yañaguñı sûre-i Şems ü Kamer tahsîn ider
Gamzeñe ider işâret cânum almaga lebüñ
Cânı şîrîndür ne kim iderse ol şîrîn ider
Dudagundan isderem kim derdüme ola devâ
Gül-şekerdür kim ciger derdini ol teskîn ider
Ol bahâr-ı âlem-i cândur yañaguñ kim anuñ
N’ireye kim aksi ire lâle vü nesrin ider
Nâle vü âhum odına göñlüñ ımşanur degül
N’ideyim kim mûmı dahı tâliüm sengîn ider
Ahmedî cân levhine yüzüñ hayâlin kıldı nakş
Ol hayâl anuñ sözini nâzük ü rengîn ider
Sanma benüm işümi ki göñlüm rızâsıdur
Bilgil anı ki bu felegüñ iktizâsıdur
Kimdür ki ide rızâ-y-ıla yâr u diyârı terk
Lîkîn ne çâre çünki Hakuñ ol kazâsıdur
Yañlış hayâl-ıla vatanın terk iden kişi
Nedürlü kim cefâ görür-ise cezâsıdur
Ol kim vatan var-iken ide gurbete heves
Ne dürlü kim belâ göre anuñ sezâsıdır
Gurbetde zehr olur kişiye âb-ı Hayât lîk
Hâk-i vatan bulınsa gözüñ tûtiyâsıdur
Eyyûb mihneti-y-ile Yakûb gussası
Sorar-ısañ yakîn kamu gurbet belâsıdur
Recat yolı çü baglu-durur çâre yoh aña
Var-ısa sabrdur ki bu derdüñ devâsıdur
Gurbet oduna sabrı nice olsun ki kişinüñ
Cisminde cân ki var vatanınuñ hevâsıdur
Çün Âhmedî idemedi kendü işine nazar
Dahı eyit ki aña nazar kim idesidür
Saçuñ Rûhu’llah-ıla hem-nefesdür
Anuñ-çun cân u dil aña hevesdür
Tenüñüñ aksi-durur nûrı ayuñ
Güneş dav’ı yüzünden muktebesdür
Zi şîrîn kim dudagu şekkerinüñ
Katında tûti-yi cân bir megesdür
Baña zülfüñ dahı ne fitne ider
Gözüñüñ işvesi hoœ baña besdür
Lebüñ şavkı-y-la ki oldur Âb-ı kevser
Gözümden dökilen Nîl ü Arasdur
Saçuñdan zülfüñe itdi cân şikâyet
Belâyı sandı kim feryâd-resdür
Yoluña Ahmedî cân virür-ise
N’ola cân didügüñ çün bir nefesdür
Anber saçuña bâœ-ı sabâ çün güzer kılur
Her dem hevâ dimâgını pür-müşg-i ter kılur
Nergis gözüñe öykünür-imiş senüñ meger
Bu resme bî-edebligi her bi-basar kılur
Gül hüsn lâfın urdug-ıçun karşuña sabâ
Gör hırmenin anuñ nice zîr ü zeber kılur
Serv-i çemen kul oldı boyuña belî şehâ
Her kanda togrulıh ola âzâdeler kılur
Öykündi-se benefşe saçuña ne suçı var
Ol ser-sebükligi ana bâd-ı seher kılur
Hak rahmet âyeti düzedüpdür cemâlüñi
Rahmetlü kul ki yüzüne togru nazar kılur
Sünbül saçuñ sıfâtı mutavvel-durur velî
Sihr ider Ahmedî anı hoş muhtasar kılur
Aceb bu saç mıdur yâ müşg ü anber
Aceb bu leb midür yâ şehd ü şekker
Bu şehlâ göz midür yâ nergis-i mest
Bu ranâ yüz midür yâ hûœ gül-i ter
Boyuña secde kılmış şâh-ı tûbî
Lebüñe teşne olmış âb-ı kevser
Saçuñ bendine göñüller mukayyed
Gözüñüñ sihrine cânlar müsahhar
Fidâ yoluña yüz mülk-i Süleymân
Nisâr ayaguña biñ tâc-ı Kayser
Melek misin ya-hûœ akl-ı mücessem
Beşer misin yâ-hûœ rûh-ı musavver
Cihâna Ahmedî hüsnüñ sıfâtın
Zihî hoş şerh ide Allahü Ekber
Kulaguñda dut anuñ sözlerin kim
Degir her bir sözi yüz dürlü gûher
Aksi cemâlüñüñ n’ireye irse al ider
Cânlar alur ol ala gözüñ çünki âl ider
Teb-lerze saldı güneşe tâbı cemâlünüñ
Işkuñı gör ki aña dahı ne zevâl ider
Her kim hilâle beñzede kaşuñ kemânını
Kej-bîn-durur gümân-ıla yañlış hayâl ider
Sevdâsı zülfüñüñ uzadı iş-durur anı
Her ki iledem diye başa fikr-i muhâl ider
Cân vasfını sorar lebüñüñ gör bu teşneyi
Âb-ı Hayât’dan nice şîrîn süvâl ider
Mâhiyyetüñ kimesne bilemez egerçi kim
Yüzüñi kim güne vü kim aya misâl ider
Vasfında gözüñüñ ki ider uyhuları harâm
Her söz ki Ahmedî diye sihr-i halâl ider
Işkuñ odı derdüme devâdur
Kahruñ kamu mihr-ile vefâdur
Zülfüñ girihin heves ider cân
Zîrâ bilür anı hoş-hevâdur
Vasluñ güherin suda bulam dir
Yaşa gözüm andan âşinâdur
Yoluñ tozına yüzüm sürerem
Ki ol yaşlu gözümü tûtiyâdur
Fitne gözüñe savâb sanup
Nergis dimişem velî hatâdur
Kıble eyledi gözlerüm yüzüñi
Gör kim arada ne hoş safâdur
Ger cân u ten ü eger dil ü dîn
Işkûn yolına kamu fidâdur
Zâhirsin ü bâtın evvel âhir
Ne ola ki senden ol cüœâdur
Ol dâm-ı belâ-durur saçuñ kim
Bin Ahmedî anda mübtelâdur
Işkında yüzüñüñ kim aña lâle-zârdur
Gözüm yaşı-y-la yiryüzi hoş-lâle-zârdur
Kaddüñ hayâli dutdı gözümde vatan belî
Servüñ yiri n’irede ki var cûy-bârdur
Sehv-ile gül meger yüzüñe beñzerem dimiş
Andan berü yüzi kızarup şerme-sârdur
Işkuñ yolında öldügi yüzüñi görene
Rûzî olur-ısa şeref-i rûzigârdur
Gözüm yüzüñi ay u gün ü zühreyi görür
İtdi ihtiyâr gör bu ne hûb ihtiyârdur
Yoluñda nakdi meyçün ola gözümüñ kesâd
Çün kamu vechi anuñ güher-i âb-dârdur
Yâkût u lali nîşe döker Ahmedî gözi
Çün resm böyledür ki ola nakd-i bihârdur
Işkuñ yolına baglamışam ney bigi kemer
Böyle gerekdür ol kişi kim olmaya kem er
Kaşlaruña hilâl dimiş bir bahışda cân
Bârîk-bîn olan kişi olmaya kej-nazar
Bâœ-ı sabâ meger güzer itdi saçuña kim
Cân kohusı-y-la oldı hevânuñ dimâgı ter
Kevser-durur dudaguñ ve’n-Necmidür
Göñlüñ Hadîddür yañaguñ sûretü’l-Kamer
Câœû gözüñ ne sihr ohıdı nergise ki anuñ
Rengin sarardur uş yerekân renc-ile seher
Zülfin benefşe virdi perîşân idüp yile
Anber saçuñ hevâsını itdi heves meger
Cânum hayâlüñi gözüm içinde ider taleb
Gavvâs bahra düşmese girmez ele güher
Cân râzıdur ne dirse lalüñden Ahmedî
Rengîn ü ter gerek söz ü şîrîn ü muhtasar
Işkuñuñ odı göñülde sadr-nişîndür
Kasdı gözüñüñ hemîşe cân-ıla dîndür
Fitneye zülfüñ kemîn-geh olsa aceb mi
Matla-ı hûrşîd çün vilâyet-i Çîndür
Kimse visâlüñe toymadı bu cihânda
Toymadugı hîç kimse ömre yakîndür
Ne gam eger cânumı alur-ısa gamzeñ
Hâsiyeti-le lebüñ çü Rûhü’l-Emîndür
Kaddüñe tûbî diler-imiş ki ola bende
Hoœ eser-i himmet-i bülendi hemîndür
Fitneye pîşânîdür kaşuñ bigi gözüñ
Gerçi ki mihrâb içinde gûşe-nişîndür
Vasf ider Ahmedî lebüni anuñ-çun
Sözleri anuñ nazm-ı lal ü dürr-i semîmdür
Ayşüm ol rû-yı dil-sitân-ıladur
Kamunuñ dirligi revân-ıladur
Saçlaruñuñ kemîni dinile dîn
Gözlerüñ kîni akl u cân-ıladur
Sab ukde-durur saçuñ andan
Cân halâs ide süm-gümân-ıladur
Gözlerüñden hazer ider göñlüm
Ki bu Türk-i Hıtâ kemân-ıladur
Şem bigi gözüm yaş durmaz
Âşıkuñ Îsî gör ne kan-ıladur
Şavka düşer yüzüñi cân göricek
Bülbülüñ zevkı gül-sitân-ıladur
Ahmedî’yi lebüñ söze getürür
Tûtî işi şeker-sitân-ıladur
Akl zülfi bendine dîvânedür
Cân yüzinüñ şemine pervânedür
Bu kamer devrinde fitne gözüñüñ
Gâh kasdı dîn ü gâh îmânedür
Vasluña çâre nedür didüm didi
Şem bigi ışk odına yanedür
Cânuma kan nice kût ola didüm
Didi âşık kûtı kandur yâ nedür
Râyigândur ger girür-ise ele
Bir nefes vaslı eger biñ cânedür
Olalı ışkuñ-ıla cân âşinâ
Ne cihân cândan dahı bî-gânedür
Zülf ü hâlüñ cân hümâyin dutmaga
Anberîn dâm-ıla müşgîn dânedür
Hoş hevâdur lalüñüñ ışkı anı
Kim heves itse yiri mey-hânedür
Ahmedî peymân idüpdür bâœeden
Sıyan ol peymânı bir peymânedür
