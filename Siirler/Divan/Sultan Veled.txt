Senün yüzün güneşdür yoksa aydur
Canum aldı gözün dakı ne aydur
Benüm iki gözüm bilgil canımsun
Beni cansuz koyasun sen bu keydür
Gözümden çıkma kim bu yir senündür
Benüm gözüm sanğa yahşı saraydur
Ne okdur bu ne ok kim değdi senden
Benim boyum süngüydü şimdi yaydur
Temâşâ çün berü gel kim göresün
Nite gözüm yaşı ırmak u çaydur
Senünğ boyunğ budağdan ağdı geçdi
Cihan imdü yüzünğden yaz u yaydur
Bugün ışkunı odından ıssı alduh
Bize kayu degül ger kar u kaydur
Banga her gice senden yüz bin assı
Benüm her gün işüm senden kolaydur
Veled yohsulıdı sensüz cihanda
Seni bildi bu kezden beg ü baydur
Karnım açtır karnım açtır karnım aç
Rahmet etgil Tanrı bana kapı aç
Uçmak aşından dilerven bir çanak
Nur hamurundan iki üç bazlamaç
Rahmetin çoktur denizdir ey Çalap
Rahmetin eksilmeye sen çok saç
Ger yazukluven bağışla ey kerim
Kuluna dutma kati bu kâz kâç
Sen buyurdun kuluna gel bir karış
Kim senin içün gelem ben bir kulaç
Kim seni bir bilmeye canlar canı
Oldu kâfir boynuna asıldı haç
Kim seni göre vü âşık olmaya
Anı cansız bil ya taştır ya ağaç
Sen güneşsin gök tahtın ey Paşa
Çayır u çemen nurundan oldu çaç
Kaşların yaydır gözün oklar atar
Gönlüm ol oklar içün oldu amaç
Ol ne baştır ol ne gözdür can alur
Ol ne boydur ol ne yüzdür ol ne saç
Ey Veled gözlü cihanda azdır
Gözsüze bakma ıraktan kaç kaç
Senin evin bu gece nûr tuttu
Anın-çün kim içinde ay düştü
Karanı kalmaya anda ki bu ay
Karanıyı nur ile taşra itti
Ev aydından dolıcak belli olur
Kim uğru evde kaldı yoksa gitti
Ev aydından bu gece öyle doldu
Kişi göden değildi vardı yitti
Ne yağmurdur ki yağdı can üzerne
Ki candan bin gülef bin bağ bitti
Ne gevher oldu bu bir damla cânım
Ki yüz bin deniz ana girdi battı
Bana sorma niçün esrik olursun
Bunu gör sen ne süçü beni tuttu
Acâibe kalurven ol Çalap’tan
İki cânı nite birbirne kattı
İki ya kaşlarından bir soraydım
Kara gözün bana ne oklar attı
Yüreğimde ne tatlı aşkın odu
Yüreğim od bigi yandıydı tüttü
Veled bâzâr etti kendi birle
Seni aldı cihânı verdi sattı
