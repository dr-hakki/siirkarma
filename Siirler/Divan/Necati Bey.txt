Çıkalı göklere âhum şereri döne döne
Yandı kandîl-i sipihrün ciğeri döne döne
Ayağı yir mi basar zülfüne ber-dâr olanun
Zevk ü şevk ile virür cân ü seri döne döne
Şâm-ı zülfünle gönül Mısrı harâb oldı diyü
Sana iletdi kebûter haberi döne döne
Sen durup raks idesin karşuna ben boynum eğem
İne zülfün koca sen sîm-berî döne döne
Ka’be olmasa kapun ay ile gün leyl ü nehâr
Eylemezlerdi tavâf ol güzeri döne döne
Sen olasın diyü yir yir asılup âyîneler
Gelene gidene eyler nazarı döne döne
Ey Necâtî yaraşur mutribi şeh meclisinün
Raks urup okıya bu şi’r-i teri döne döne
Gamzeler kim cân iline tîr-i müjgân yağdurur
Benzer ol Tâtâra kim sihr ile bârân yağdurur
Fürkatünden gözlerüm geh yaş akıdur gâh kan
Yoluna îsâr içün dürr ile mercan yağdurur
Dûd-ı ahumdan duyar ağladuğum halk-ı cihan
Kara yil esdükce bilürler ki tûfân yağdurur
Ol kadar akdi gözümün yaşları kim geldi kan
Şimdiden gerû akan seyl-âbı kandan yağdurur
Leblerünün sâğarından sâki-i îsî-nefes
Cür'a diyu ehl-i meclis üstine cân yağdurur
İşiğünde âhum işiden döker göz yaşların
Nitekim kıble yili esse firâvân yağdurur
San yağar bârân-ı hışm ile tegerg-i pür-belâ
Ol kemân-ebrû kaçan tir ile peykân yağdurur
Zülfün ucından gönüller düşdüğin gören sanur
Ejdehâdur kim ağızdan nâr-ı sûzan yağdurur
Ey Necati kilk-i gevher-bâruna kıymet mi var
Dürr olur her katre kim ol ebr-i nisan yağdurur
Eşigüñden gider oldı dil-i âvâre meded
Dostlar olmaya mı bu gama bir çâre meded
Derdüm ol deñlü degildür k'ola şerbetle ‘ilâç
Beni size gerek ise meded ol yâre meded
‘Âkil-i sâbir idüm ‘âşık-ı şeydâ kıldı
Yüz urup yalvaruñ ol gözleri sahhâra meded
Ey gönül dostlaruñ uş anı dilber fâriğ
Meger Allâhdan ire derdüñe bir pâre meded
Ey harîm-i haremüñ dâr-ı şifâ her demde
Şerbet-i vasl ile iriş dil-i bîmâra meded
Eser itmez nidelim âh-ı seher-gâh sana
Meğer insaf vere dostum Allâh sana
Hoş olur sohbet-i mey gecede meh-tâb olıcak
Nûr saç meclise gel kim demişiz mâh sana
Nidelim devr sunarsa sana şerbet bana zehr
Bu cihân böyle olur gâh bana gâh sana
Levh-i çehremde okumağa hikâyât-ı gamı
Geceler subha değin şem tutar ah sana
Encümeni reh-ber edinmezse eğer
Şeb-i gamda eremez ‘âşık-ı güm-râh sana
Gece gelmeyeceğin sohbete ey dil biliriz
Hele var gör ki ne yüzden doğar ol mâh sana
Husrevâ kullarının eyle revâ hâcetini
Ki ebed oldu müyesser kamu dil-hâh sana
Ey Necâtî taş iken lâ’l ede hûrşid bigi
Bir nazar eyler ise himmet ile şâh sana
Var iken canane gönlüm cana olmaz aşina
Şem’i koyup gayr ile pervane olmaz aşina
Can-ı yüreklendiren sinemdeki peykanıdur
Kalbi âhen olmayan meydana olmaz aşina
Can tabibisün senin geldügün uman hastalar
Hoş dirilür derd ile dermana olmaz aşina
Ey bana sen ağlamakla başa çıkmazsın diyen
Gözi yenmeyen kişi ummana olmaz aşina
Bakmadı benden yana sen mâha uyaldan gönül
İki gün bir kimseye divane olmaz aşina
Niçün ahşamlarsın ağyar ile ey bedr-i temam
Seg bilürsün kim meh’i tabana olmaz aşina
Kısmet-ü bezm-i ezeldür ey Necati bilmiş ol
Aşina bigâne vü bigâne olmaz aşina
