Bu alemden o aleme
Göçtü gitti Hazım Baba
Aramızdan bir kuş gibi
Uçtu gitti Hazım Baba
Acıları gönlümüze
Saçtı gitti Hazım Baba
Sürüsünü sürümüzden
Seçti gitti Hazım Baba
Memleketin kucağında
Kozan'ımın Bucağında
Aşk u sevda ocağında
Pişti gitti Hazım Baba
Bir ekin tarlası bura
Kemal bulur dura dura
Yetmiş bir seneden sonra
Biçti gitti Hazım Baba
İmami'yem deme neden
Candan ayrılınca beden
Sanki sıcakta gölgeden
Geçti gitti Hazım Baba
Feymani Hak rahmetini
Özler idi vahdetini
Dostun vuslat şerbetini
İçti gitti Hazım Baba
İnsafsız zalim yar bir gün halimden
Bilmeye bilecek amma ne zaman
Ben ölünce tutmak için salımdan
Gelmeye gelecek amma ne zaman
Huri midir gelmiş cennet aladan
Vallahi farkı yok şirin Leyla'dan
Bana ettiğini yüce Mevla'dan
Bulmaya bulacak amma ne zaman
Ölü deyip bizim gibi sağlara
Baykuşları dadandırmış bağlara
Feymani'yi deli edip dağlara
Salmaya salacak amma ne zaman
