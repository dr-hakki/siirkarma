Dal bir gün dedi ki tomurcuğuna
- Tenimde bir yara işler gibisin
Titrerim rüzgarlar keder vermesin

Anneler beşikten der çocuğuna
- Acını görmesin gözüm alemde
Teselli demeksin bana son demde

Bütün ümitleri yel alır gider
Tomurcuk açılır sel alır gider
Anneler büyütür el alır gider
İşte bir vazoda açmış iki gül
İşte bir saksıda eşsiz kuşkonmaz
Gülleri gördükçe gönlüm bir bülbül
Saksıya baktıkça içimde bir haz

Dışarda fırtına uğultu tipi
Odada sessizlik tutulur gibi
İşte o da geldi evin sahibi
Oturduk eskiden konuştuk biraz

Dışarda fırtına tipi Yerler kar
İçerde başbaşa iki bahtiyar
Onları ısıtan eski bir bahar
Dışarda yepyeni bir kış bir ayaz
Besbelli ölümüm sabahleyindir
İlk ışık korkuyla girerken camdan
Uzan başucumda perdeyi indir
Mum olduğu gibi kalsın akşamdan
Sonra koş terlikle haber vermeye
"kiracım bu sabah can verdi" diye
Üç beş kişi duysun ve belediye
Beni kaldırmaya gelsin odamdan
Evden çıkar çıkmaz omuzda tabut
Sende eller gibi adımı unut
Kapımı birkaç gün için açık tut
Eşyam bakakalsın diye arkamdan
Bir gün Edirne’ye gelirsen eğer
Beni bulamazsan hiçbir tarafta
Bari ayağını çabuk tutuver
İnan bekliyorum seni Arafta

Ne sağa ne sola kımıldamadan
Bana sensiz cennet bile cehennem
Cennete giremem orada yoksan
Cehenneme ise gitmek istemem

Eğer oyalarsa seni Edirne
İstemezse gönlün ayrılmak oradan
İnansam beni de özlediğine
Ben de Edirne’ye dönerdim inan
Bir gün parmaklığa elin varmadan
Bir titreyiş gibi çalar çıngırak
Mevsimler geçtikten sonra aradan
Bu ses beni bir gün çağırsın bırak

Kumluktan serperken dallar başına
Geç hızla merdiven gelir karşına
Eşikten atlarken ayak taşına
Bu sesler içimde yer etsin bırak

İt işte önünde kapım aralık
Oda bıraktığın gün kadar ılık
Bir ince su sesi gibi lık lık lık
Gönlünden nedamet boşansın bırak
Çekin halay çalsın durmadan sazlar
Çekin ağır ağır halay düzülsün
Süzülsün oyunlar süzülsün nazlar
İnce beller mahmur gözler süzülsün

Tutun kızlar tutun birleşsin eller
Çalın sazlar çalın kırılsın teller
Dönün kızlar dönün kıvrılsın beller
Uzun siyah saçlar tel tel çözülsün

Bakışlar saçılsın kirpiğinizden
Kayan yıldızlar gibi geceki izden
Etekler içinde naz eden dizden
Üzülsün bu deli gönlüm üzülsün
Ne zaman düşünsem sizi titrerim
Yaslı dağlar yüzü gülmeyen dağlar
Bu dağlar içinde bir yer var derim
Orada kaybolan bir ses var ağlar

Neden hiç çıkmıyor içimden bu ses
Tipi çığ fırtınaDonar her nefes
Yine bu ses ağlar işitmez herkes
Beni kıvrandırır inletir yakar

Hey bu dağlar yalçın karanlık derin
Ne bir geçit verir ne sıcak bir in
Gün battığı zaman sarp tepelerin
Üstünden bir kartal geçer o kadar
Sabahtan vardım Konya'ya
Baktım cihana uyanık
Kimi binek kimi yaya
Baktım meydana uyanık

Şehirde herkes ayakta
Kepenkler kaldırılmakta
Asker mektepli sokakta
Baktım her yana uyanık

Sabahtan akşama kadar
Didinir terler çabalar
Uyanık bütün babalar
Oğul kız ana uyanık

Konuşursan bir kelime
Kavuşursun bin selama
Lafında şive var ama
Fikirde mana uyanık

Karatay İnceminare
Dolaştım hep birer kere
Her köşeye her esere
Bakındım rana uyanık

Alaiddin tepesi'ne
Çıkdım tarihin sesine
Selçukların türbesine
Baktım amenna uyanık

Baktım tarihe zamana
Baktım Alaiddin Han'a
Baktım o büyük insana
Kılıç Arslan'a uyanık

Görünmez bir debdebede
Gönüllerden bir türbede
Yeşil üsküflü kubbede
Uyur Mevlana uyanık

Tecerim bu nasıl hülya
Uyanıkken gördüm rüya
Eski Konya Yeni Konya
Göründü bana uyanık
Ne hoştur kırlarda yazın uyumak
Bulutlar ufukta beyaz bir yumak
Ağaçlar bir derin hulyaya varmış
Saçında yepyeni teller ağarmış
Baş yorgun yaslanır yeşil otlara
Göz dalgın uzanır ta bulutlara
Öğleyin bu uyku bir aralıktır
Saf hava bir kanat gibi ılıktır
zaman gönülde ne varsa dinler
Yüzlere tülümsü bir buğu iner
Erirken sıcakta yaz kokuları
Ne hoştur ne hoştur kır uykuları
Geçti yaz günlerinin güzelliği
Açık pencereler damlar bahçeler
Her şey ne sıcaktı her şey ne iyi
Hatta o karanlık aysız geceler

Hani o gezmeler kırda denizde
Hani o cümbüşler sazlar temmuzda
Ağustos mehtabı tam üstümüzde
Plajlarda neydi o eğlenceler

Yaşamak diyordum yaşamak ne hoş
Hele bir gelmesin n'olurdu bu kış
Nerde o kahkaha o ses o alkış
Şimdi yerini aldı düşünceler
Boynundan koparıp hiddetli elin
Mermerler üstüne attığı inci
Sonra birden coşar sesi her telin
Ruha damla damla akan sevinci

Öpmeler sarmalar baygın nefesler
Her kalbe çılgınlık veren hevesler
En fazla gönülde bir mevsim sürer
Hep bunlar bir rüya gibi geçici

İçimde daima bir eski bahçe
Tarhları dağıtmış rüzgârlar gece
Musiki savrulmuş bir güldür bence
Her nağme havada bir gül tüveyci
Geceleyin bir ses böler uykumu
İçim ürpermeyle dolar -Nerdesin
Arıyorum yıllar var ki ben onu
Aşıkıyım beni çağıran bu sesin

Gün olur sürüyüp beni derbeder
Bu ses rüzgarlara karışır gider
Gün olur peşimden yürür beraber
Ansızın haykırır bana -Nerdesin

Bütün sevgileri atıp içimden
Varlığımı yalnız ona verdim ben
Elverir ki bir gün bana derinden
Ta derinden bir gün bana “Gel” desin
